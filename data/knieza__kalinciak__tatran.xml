<?xml version="1.0" encoding="utf-8"?>
<tei:TEI xml:id="slk2001424" xml:lang="slk" xmlns="http://www.tei-c.org/ns/1.0" xmlns:eltec="http://distantreading.net/eltec/ns" xmlns:tei="http://www.tei-c.org/ns/1.0">
 <tei:teiHeader>
  <tei:fileDesc>
   <tei:titleStmt>
    <tei:title>
     Knieža liptovské : ELTeC edícia
    </tei:title>
    <tei:author ref="viaf:20476423">
     Kalinčiak, Ján (1822 - 1871)
    </tei:author>
    <tei:respStmt>
     <tei:resp>
      editor
     </tei:resp>
     <tei:name>
      Marek Vician
     </tei:name>
    </tei:respStmt>
   </tei:titleStmt>
   <tei:extent>
    <tei:measure unit="words">
     47436
    </tei:measure>
   </tei:extent>
   <tei:publicationStmt>
    <tei:p/>
   </tei:publicationStmt>
   <tei:sourceDesc>
    <tei:bibl type="printSource">
     <tei:author>
      Kalinčiak, Ján
     </tei:author>
     <tei:title>
      Knieža liptovské
     </tei:title>
     <tei:pubPlace>
      Bratislava
     </tei:pubPlace>
     <tei:publisher>
      Slovenský Tatran
     </tei:publisher>
     <tei:date>
      2001
     </tei:date>
    </tei:bibl>
    <tei:bibl type="firstEdition">
     <tei:author>
      Kalinčiak, Ján
     </tei:author>
     <tei:title>
     </tei:title>
     <tei:pubPlace>
     </tei:pubPlace>
     <tei:publisher>
     </tei:publisher>
     <tei:date>
      1852
     </tei:date>
    </tei:bibl>
   </tei:sourceDesc>
  </tei:fileDesc>
  <tei:encodingDesc n="eltec-1">
   <tei:p/>
  </tei:encodingDesc>
  <tei:profileDesc xmlns:eltec="http://distantreading.net/eltec/ns">
   <tei:langUsage>
    <tei:language ident="slk"/>
   </tei:langUsage>
   <tei:textDesc>
    <eltec:authorGender key="M"/>
    <eltec:size key="short"/>
    <eltec:canonicity key="unspecified"/>
    <eltec:timeSlot key="T1"/>
   </tei:textDesc>
  </tei:profileDesc>
  <tei:revisionDesc>
   <tei:change when="2025-01-23">
    Initially created as an ELTeC file
   </tei:change>
  </tei:revisionDesc>
 </tei:teiHeader>
 <tei:text>
  <tei:front>
   <tei:div type="titlepage">
    <tei:head>
     Knieža liptovské
    </tei:head>
    <tei:head/>
   </tei:div>
  </tei:front>
  <tei:body>
   <tei:div type="chapter">
    <tei:head>
     I
    </tei:head>
    <tei:p>
     Na ľavej strane Váhu stojí Ružomberok, mestečko nie veľké, ale   predsa také, že ho hocikde na ulici nenájdeš, a obzvlášť v Liptove   nie. V tom Ružomberku pri samom Váhu stojí starý drevený hostinec,   takže mu na čele čítať môžeš, koľko už rokov prežil, lebo je z jednej   strany nahnutý ako opitý, na streche je šindeľ šúpkami preplátavaný,   že naozaj vyzerá ako čierne na bielom, to jest zemiansky majetok na   papieri. Ale zato, že tá krčma tak zle vyzerá, nikomu nenapadne, že   by od nej utekal a ju obchodil. Chodili do nej i chudobní ľudia,   sedliaci, žobráci, i páni, a to i z vysokého zemianskeho rodu, i   takí, čo majú len na pol druha merice siatia. Chodia sem i statoční   ľudia, i zbojníci, i triezvi, i opití - a bohvie akého ľudu sa to sem   vše naženie.
    </tei:p>
    <tei:p>
     Aj teraz ich je tam toľko, ako za groš maku.
    </tei:p>
    <tei:p>
     Pán Ján Korvín, syn Matiáša kráľa, prvý raz prišiel do Liptova od   tých čias, ako sa stal Liptov jeho kniežatstvom; plno teda sa zabralo   pánov na Likave ho uvítať, a to i z cudzích stolíc, plno sedliakov sa   pobralo k nemu s prosbami, so žalobami a inými vecami. Sotva prišiel   do Liptova a už ľudia ako včely Likavu otočili; jedni prichodili,   druhí odchodili. Prišlo ich už mnoho do Ružomberka a tu sa pustí   hrozitánsky dážď, že sa lialo ako z cievok. No taký mokrý nik na   Likavu nepôjde, a dolomány sa tiež musia povyčisťovať, šable   poutierať a šatky na hrdle ponaprávať, aby to všetko pekne vyzeralo.   Sedliaci tiež zastali s všelijakými na Likavu vezenými vecami;   Cigánom s muzikou sa tiež dnes už viacej ďalej nechcelo, a milá   otrhaná ružomberská krčma len tak mladne od hostí. Krčmár je ako na   uhlí a tak sa usmieva, akoby ešte dnes mal vojsť do raja alebo do   nebeského kráľovstva; a krčmárke sa len tak oči blyštia, ako dve   hviezdy na nebi, lebo i veľkí páni na ňu očami hádžu, dávajú jej   pekné slová a po briadke ju hladkajú.
    </tei:p>
    <tei:p>
     Ale zato ani hostia neplačú.
    </tei:p>
    <tei:p>
     V izbe sa hemží ľudstva ako mravcov; sedliaci poskladali klobúky a   posadali si do kúta, Cigáni si sadli pod pec a hľadeli sa zísť   čiernymi očami s očami pánov v tej nádeji, že si títo sami rozkážu   zahrať. A jedni z pánov sa prechodia po izbe, druhí sedia za stolom   pri pohári vína, tretí sa zhovárajú, štvrtí sa vítajú, piati   hvízdajú, šiesti všeličo rozkazujú sluhom, siedmi sa okolo krčmárky   obracajú a ostatní pánbohviečo vyčíňajú, takže sa dobre na hlavy od   samopaše nestavajú.
    </tei:p>
    <tei:p>
     Vtom dačo na dvore zapraská bičom.
    </tei:p>
    <tei:p>
     Nastane tam krik, bo je plný vozov, ktoré ustúpiť nechcú, a   novoprišlí sa nasilu tisnú. V izbe všetko začúchlo, dvere sa troška   otvoria, dáky neznámy vstrčí dnu hlavu volajúc: „Hostinský, či máte   dáku izbu, kde by sme sa mohli zložiť?“
    </tei:p>
    <tei:p>
     „Nemám, nemám, pán urodzenký, všetko je plné; ale nech sa sem   páči, však sú tu tiež veru statoční páni!“
    </tei:p>
    <tei:p>
     Príchodzí sa poškrabal za uchom, zmŕštil sa a vošiel dnu.
    </tei:p>
    <tei:p>
     „Ľaľa, či ho vidíš, ako sa mu nepáči,“ povie jeden pán pri stole,   durkajúc lakťom svojho suseda. Tento vykrútil fúzy, zapije si z   pohárika a odpovie: „Keď sa mu nepáči, nech sa o zem hodí - to by   bolo ešte najmenej; ale či ste ho videli, pán brat? - Ani sa nám len   nepokloní, ani čiapku nesníme, akoby sme my boli dakde s ním svine   pásli -“
    </tei:p>
    <tei:p>
     Príchodzí sa obzerá na všetky strany, i prezerá dákysi kútik a   potom vyjde i s krčmárom vonka. O malú chvíľu začnú sluhovia nosiť   dnu truhlice, podušky, mokré kepene, a prichádza viacej pánov.
    </tei:p>
    <tei:p>
     Druhí hostia sa najprv na to začnú dívať, potom sa jeden na   druhého obzerajú a nato začnú mrmlať, až jeden spoza stola vyskočí a   predstane sluhom cestu volajúc: „Ani na krok ďalej!“
    </tei:p>
    <tei:p>
     „Ej, čože vy mne v krčme rozkážete?!“ vykríkne príchodzí pán a   zavolá na sluhu: „Mišo, neboj sa nič, skladaj - však ja uvidím, čo ti   kto urobí!“
    </tei:p>
    <tei:p>
     „Ani na krok!“ zavolá zas prvý. „Nuž či my potom budeme na vaše   hlavy stávať, keď nám tu miesto zastanete? A či ste vy väčší pán v   krčme ako druhí, keď si chcete sám pol izby zaujať a mokrými kepeňmi   zaliať?!“
    </tei:p>
    <tei:p>
     „Nuž a vy ste sa kde ten móres naučili, pocestných a umočených,   umrznutých ľudí z krčmy vytvárať? To vám bezpochyby už spod čiapky   vyliezlo, lebo by to človek pri dobrom, triezvom rozume urobiť   nemohol.“
    </tei:p>
    <tei:p>
     „Ha, ha, ha, ale mu dal,“ zasmejú sa druhí okolo stola sediaci,   „pozrite len, ako stojí - akoby mu páter rektor lekciu držal, že si   prsty pekne neumyl.“
    </tei:p>
    <tei:p>
     „Ba dajte ho stiahnuť,“ zavolajú daktorí so smiechom.
    </tei:p>
    <tei:p>
     „No to by som mu nekázal,“ zavolá rozhorlene prvý nevediac, či   príchodziemu a či svojim pri stole sediacim známym má odpovedať. - „A   vy ste mi pekná čeliadka!“ Obrátiac sa k svojim, pokračuje: „Ja vám   chcem právo brániť, a vy sa ešte dáte do smiechu.“
    </tei:p>
    <tei:p>
     „Ja, tak je to, Matejko,“ ozve sa žartovne zas jeden od stola,   „advokát aj sa musí dať nabiť, aj nesmie plakať.“
    </tei:p>
    <tei:p>
     „Ba daj mu už raz pokoj,“ ozve sa mrzute druhý, „radšej nech sa   spýta horenosa, kto je, čo je, keď sa statočným ľuďom ani nepokloní a   vchádza dnu, akoby nikdy človeka nevidel.“
    </tei:p>
    <tei:p>
     „Teda sa na tom zastavujete, páni moji?“ ohlási sa príchodzí, „no,   to je inšie, a tak vás odpytujem; ale to mi veru ani na rozum   neprišlo, lebo som bol nahnevaný na tých holomkov, čo mi nechceli dnu   vozík pustiť.“ - A potom, obrátiac sa k Matejovi, hovorí: „Ale, pán   môj, veď by som ja vás mal poznať.“
    </tei:p>
    <tei:p>
     „A ktože ste vy? - Neviem, s kým mám šťastie.“
    </tei:p>
    <tei:p>
     „Ja som Ján Červeň, kastelán Sklabinského zámku.“
    </tei:p>
    <tei:p>
     „Nuž, ale si to ty, Janíčko, duša moja drahá, radostná!“ vyvolá   pán Matej Štiavnický, padnúc Červeňovi okolo krku. Červeň zas objíme   pána Mateja, ktorý len tak od radosti kvitol.
    </tei:p>
    <tei:p>
     Ostatní sa dali do smiechu.
    </tei:p>
    <tei:p>
     „Ba veru ani frajer frajerku,“ zavolá pán Ondrej Lužinský, „a len   teraz mu chcel vo svojej hrdinskosti zo päť zubov vybiť.“
    </tei:p>
    <tei:p>
     Pán Pankrác len tak zboku povie: „Čože by to bolo päť zubov; bol   by mu aj oko vyklal, aj nos odrezal, aj uši poobtínal, a predsa by   bol potom prisahal, že ho nikdy nevidel. Dobrý to advokát!“
    </tei:p>
    <tei:p>
     Ale pán Matej sa vtom zvrtol, chytil Červeňa popod ruku, bližšie   ho priviedol ku stolu, kde si z väčšej čiastky boli páni k pohárom   posadali, a oznámil, kto je jeho priateľ.
    </tei:p>
    <tei:p>
     Sotva páni meno Červeň začuli, vstávali všetci, čiapky dolu   snímali, vyskakovali spoza stola a bežali sa s ním vítať. Poznať, že   im je dobre známy, že ho všetci radi vidia.
    </tei:p>
    <tei:p>
     A veru, pán Ján Červeň i zovňajškom sa zdal byť milý človek, ako   čo by chcel celý svet vo svojej dobrote vyobjímať; vážny, nie však   ako to obyčajne mladí ľudia bývajú, keď sa chcú na starých pánov   zahrať, obratný a silný na duchu. Nos mal trocha, ale len máličko   zhýbnutý, oči čierne, prenikavé, ale nie liskľavé, mu svietili ako   zhasínajúci uhoľ, keď ho ešte ostatná žiara ohňa obletuje; čelo nie   vysoké, ale dosť nad očami sa vypínajúce. Slovom, bol to najkrajší   obraz Matiáša kráľa. A pán Červeň bol dozaista jeho syn a dedič jeho   veľkých darov.
    </tei:p>
    <tei:p>
     Nuž ako sa páni dozvedeli, kto je, čo je príchodzí, povyskakovali   spoza stola a kričali jeden na druhého, ako keď sa v jeseni zídu na   cestu do východných krajín hotoviace sa divé husi: „Vivat! Vitajte   Janíčko!“ Pán Červeň sa klaňal, bozkával po poriadku i mladých, i   starých, i známych, i neznámych, lebo sú to všetko páni bratia a   okrem toho ešte odjakživa priatelia korvínovského domu - ako všetci   Liptáci.
    </tei:p>
    <tei:p>
     „Sem sa medzi nás, pán brat, sem!“
    </tei:p>
    <tei:p>
     „Pozhovárame sa, ako v tých Rakúsach bolo!“
    </tei:p>
    <tei:p>
     „Hej, ba ako to toho kráľa volili, bodaj do rána nedožili, tie   opice i s ich kráľom! - Váš brat mal byť kráľom a vy palatínom, takže   by potom bol svet videl, čo je Uhorská krajina!“ Takto kričali páni   jeden za druhým, robiac medzi sebou miesto Červeňovi.
    </tei:p>
    <tei:p>
     Pán Červeň sa však ohlási: „Ach, páni moji, prosím vás, dajteže sa   mi dakde najprv zložiť, a potom sa pozhovárame.“
    </tei:p>
    <tei:p>
     „Mišo! Jano!“ kričí pán Matej Štiavnický na svojich sluhov.   „Zapriahajte zas do toho voza, čo títo páni na ňom prišli; poklaďte i   truhlice i všetky veci naň a zavezte to na moju hospodu!“ Sluhovia   odišli, zas prišli a pobrali novoprinesené veci a zas odišli.
    </tei:p>
    <tei:p>
     Potom sa pán Matej k pánu Červeňovi obrátil hovoriac: „Tu sme si   hospody najali, aby sme všetci tvojmu bratovi na hrdle byť nemuseli.   Poď teraz medzi nás!“
    </tei:p>
    <tei:p>
     A pán Červeň si usedáva ku stolu; páni sa na laviciach pomykujú,   aby hosťovi len čím viac miesta urobili. Štiavnický si sadne k   hosťovi a objímajúc ho, dôverne hovorí: „Nuž, akože sa mi máš,   Janíčko, ako?“
    </tei:p>
    <tei:p>
     „Nuž, Matejko môj drahý, ako obyčajne, pri dobrej vôli, i hoc by   sme to vždy mohli, čo by sa nám páčilo.“
    </tei:p>
    <tei:p>
     „Prosím,“ zašepce pomaly za chrbtom krčmárka, nesúc tanieriky a   lyžičky. Páni sa odstúpia a krčmárka nosí príchodziemu krátku, ale   chutnú večeru. Červeň, už či od chuti, či od hladu jedol, akoby pred   ním pálil. Páni nalievali víno, vyzdvihovali poháre a zakričali   „vivat“ najprv Matiášovi, nebohému jeho milosti kráľovi, potom Jánovi   Korvínovi, kniežaťu liptovskému, a potom pánu Červeňovi. Za Matiáša   odpovedal a ďakoval starý Michal Pankrác, za Korvína Štiavnický - a   Červeň dovŕšil rečňovanie, takže všetci zvesili hlavy od smútku a   žiaľu, lebo hovoril o svojom otcovi Matiášovi, o Vladislavovi,   terajšom kráľovi, o terajšom a vtedajšom stave krajiny, ktorý,   pravdaže, bol rozličný. Nastalo veľké ticho. Pán Matej zavolá na   Cigánov: „Cigán, zahraj!“ A tí ako strely poskákali spod pece i   čiahli po husliach. Ten ich zasekol pod bradu, ten teperil cimbal,   ten obesil basu na hrdlo, ten pomaly, ten ztuha začal sláčikom   preťahovať, až sa to len tak rozliehať začalo.
    </tei:p>
    <tei:p>
     Pán Pankrác skočí, šedivým obočím zmŕšti a zavolá: „Čo, či sme my   blázni, Cigán?! Keď my plačeme, on nám tu bude dáke šialené nôty   vyhrávať. - Prestaň, lebo ti tie husle na hlave rozdrúzgam.“
    </tei:p>
    <tei:p>
     „Hej, čo nehráš tú Matiáša kráľa, ty sprosták,“ ozve sa pán   Matej.
    </tei:p>
    <tei:p>
     „Ba dajte dnes pokoj muzike,“ prehodil Červeň, „radšej sa dačo   pozhovárajme. A vy sa uspokojte, pán brat,“ obrátiac sa k Pankrácovi,   pokračuje, „veď je to nič, hoc sa i rozhovorka pretrhuje.“
    </tei:p>
    <tei:p>
     „No veď je nič,“ odpovie Pankrác, povzdychnúc si, „veď je nič;   však to i v živote tak býva, že človek z najkrajších snov, z   najkrajšieho položenia, keď myslí, že už najvyššie žiadosti svoje   občiahol, odrazu sfŕkne do blata, ako červík sa zvíjajúc vo svojej   bezmocnej nepatrnosti.“
    </tei:p>
    <tei:p>
     „Ha, ha, ha,“ zasmeje sa pán Oško, „to hádam ako to víno, čo sme   vypili; to tiež najprv in capitolium a potom do blata.“
    </tei:p>
    <tei:p>
     „Netárajte, pán brat,“ krútiac hlavou hovorí dôrazne, avšak bez   náruživosti starý Pankrác, „a keď ste sa napili, tak iďte spať, my tu   máme o inšom hovoriť.“
    </tei:p>
    <tei:p>
     „Ten ti zasa začne o svojom Matiášovi a bude ti za dva dni   rozprávať, ako to bolo predtým a ako je teraz.“ - Prerečie Lužinský:   „No ale, Mišianko, len hovorte, pravdu máte, nedajte pozor na   pletky.“
    </tei:p>
    <tei:p>
     „Ach, veď čo by človek len ustavične, vo dne v noci hovoril, čo by   ani nespal, ani nejedol, nuž by sa ešte predsa dosť nenahovoril,“   smutne povie pán Pankrác. „A keď si pomyslím na časy asi pred pätnásť   rokmi, nuž ma obyčajne slzy zalejú. Jaj, jaj, jaj, už to nik viacej   nenapraví, čo je raz pokazené. Zo všetkých strán nás svet trhá, tam   Turek, tam Maximilián, tam Ján Albrecht - a ktože sa nás   zastane?“
    </tei:p>
    <tei:p>
     „Hej, však ešte žije náš Ján Korvín, náš knieža; toho budeme   poslúchať a za tým pôjdeme, keď nám kráľ nevie dať pomoc,“ ozve sa   rozhorlene Štiavnický.
    </tei:p>
    <tei:p>
     „Dajže si pokoj,“ prevezme zas reč Pankrác, „čože aj ten môže? -   Veď by sa to kráľ ešte dal dákosi nahovoriť, lebo ten ti na všetko   pristane; ale čože my sami? Veď sa my sami hryzieme, a nemá nám kto   ,coky’ povedať. Tak čokoľvek by Korvín chcel, nuž Zápoľa bude proti   tomu s celou dušou robiť, a čo by pritom Uhorská krajina hneď mala   zhynúť. Ver’ ti mne to za palatína!“
    </tei:p>
    <tei:p>
     A pán Červeň si povzdychne hovoriac: „Tak je to! Matiáša mnohí len   preto nenávideli, že nepopúšťal uzdu chúťkam a vôli jednotlivcov, ale   že ich sám viedol ta, kde oni voľky-nevoľky krajine osožiť museli.   Tak i teraz Zápoľa, kde len môže, haní Matiáša a jeho panovanie.“
    </tei:p>
    <tei:p>
     „Ten nechže ho nehaní,“ vykríkne Pankrác, udrúc rukou na stôl,   „lebo iste uvidí, že ho pomsta Božia začiahne; a ak ešte len ďalej   bude brojiť proti vášmu domu, nuž ešte tá stará ruka žije, ktorá   vyšvihne dohora oceľ a vbodne ju zradcovi do srdca! A to urobím,   urobím, a čo by ma nebo svojimi strelami, ako dážď, udusiť malo.“
    </tei:p>
    <tei:p>
     „Hej, pán brat,“ zavolá Lužinský, „rozprávajte len, čo sa vám   onehdy v Podhradí stalo. - Či je to nie hanba od zemana mýto pýtať? A   to urobil Zápoľa!“
    </tei:p>
    <tei:p>
     „Rozprávajte, apko, rozprávajte,“ ozve sa zo všetkých strán.
    </tei:p>
    <tei:p>
     Starký sa nedá dva razy ponúkať a začne: „Nuž veru Spišiaci sa   začali s nami pravotiť, chceli totiž dakoľko míľ z Liptova pripojiť k   Spišskej stolici. My sme si, prirodzene, nechceli dať, čím predkovia   naši ešte len od Štefana kráľa vládli; a to ešte tým menej, že je   teraz Liptov vlastným kniežatstvom, ktorým podľa práva a   spravodlivosti jeho milosť pán Korvín vládze, keď medzitým Spiš   Zápoľovi prislúcha. Pravotíme sa, pravotíme, pravotíme, a právu ani   konca, ani kraja. Len veru mňa naša slávna Liptovská stolica na Spiš   ku Zápoľovi poslala v deputácii. Prídem ja ta. Milý palatín len frčky   hádže, hovorí, že teraz i kráľ s Rakúskom, i on s Poliakmi je veľmi   zaneprázdnený, a že nášmu právu tak skoro koniec byť nemôže.   Naostatok mi povedal: ,Pankrác, radil by som vám, aby ste to vaše   právo radšej tak nechali, lebo verte mi, nič nevyhráte.’“
    </tei:p>
    <tei:p>
     „Teda vám ani ,pán brat’ nepovedal?“ spýtal sa s preľaknutím   Lužinský.
    </tei:p>
    <tei:p>
     „Ťažkýže povedal!“
    </tei:p>
    <tei:p>
     „No či je to už nie do porazenia?“ zavolá Štiavnický. „Keď ani len   vám tak nepovie, ako vám svedčí, to by sa na nás iste ani   neobzrel.“
    </tei:p>
    <tei:p>
     „No,“ vezme zas starý Pankrác slovo, „mlčte, kým ja dokončím. Ja   som sa s ním dosť všelijako pravotil, a nič som nevykonal. Poberiem   sa domov, len ma tu na mýte zastavia, že vraj aby som mýto platil.   Nuž tu ja do mýtnika; i nalátal som ho, i nič som nevykonal, lebo   ustavične vrešťal, že on prepánaboha ináč robiť nemôže. Ja som sa   potom vrátil k Zápoľovi, a ten mi povie, že ma on od mýta oslobodiť   nemôže, lebo že stolica ustanovila brať mýto i od zemanov. I on že   musí platiť. - Nuž tu vo mne dobre že srdce nepuklo, lebo som videl,   že sú to len jeho fígle; i plakal som, i zubami škrípal, že tie naše   pekné slobody len tak nemilobohu idú na mizinu. - Prídem k mýtu,   pomyslím si: ,Radšej všetko utratíš, a právo si neopustíš.’ Chytím   sekeru, polámem obom koňom nohy, až sa tak nebožiatka ako kláty   zvalili. - Chytím vozík a vytiahnem ho s paholkom a hajdúchom na   druhú stranu mýta. A predsa som mýto neplatil, hoc kone Zápoľovi na   večeru ostali. Najmem si kone, prídem do Levoče, spýtam sa, či to   stolica uzavrela, aby zemania mýto platili - a tu sa mi všetci   vysmiali. Len o daktorý deň sa dozviem, čo bolo vo veci. Zápoľa,   chtiac mi protiveň urobiť, dal rozkázať mýtnikovi, aby ma bez mýta   nepustil. Spišiaci sa ešte podnes z Liptákov posmievajú, že im   vicišpána na mýte lapili.“
    </tei:p>
    <tei:p>
     „Hej, ale som, viete, apko, tomu krivému Jožkovi tiež zapražil,   viem, že sa mu na druhý raz odnechce statočných ľudí prekárať,“   zavolá pán Oško.
    </tei:p>
    <tei:p>
     A starý Pankrác odpovie: „Dobre si mu urobil, synak. Nuž či teraz,   odkedy Matiáš umrel, dôjdeš len do Spiša so statočnosťou? Kde nájdeš   spravodlivosť? Čo sú naše práva? - Nič. Ach, veď to teraz len ber   sekeru do ruky a bi, mláť, koho zachytíš. Veď je teraz zbojníkom ešte   najlepšie na svete. - My sme sa dosť pravotili, a predsa sme právo   prehrali; Spišiaci nám len predsa kus Liptova odňali. Ja som Zápoľovi   zavesil processum dehonestationis za to, čo mi s tým mýtom vykonal; a   tu ti takú satisfakciu dostanem, že ma až mráz prechodil od zlosti,   keď som ju čítal. - Že vraj ako sa opovážim pre také od hockoho   navedené pletky palatína znepokojovať, a tak k nemu hovoriť? - Lebo   som mu ja veru v procese tiež neodpustil, nezamlčal som, že naše   práva a slobody hocijakí naničhodníci utláčajú.“
    </tei:p>
    <tei:p>
     „A ešte takí, čo vám ani ,pán brat‘ nepovedia!“ zavolá Oško. „Nuž   veď je pravda, že sme my nebožkému Matiášovi, príducemu do Liptova   alebo na Kráľovu hoľu, vždy vraveli ,Vaša milosť, pán kráľ alebo   ,Sua Majestat Regia‘, ale on nás nikdy ináčej ako ,pán brat‘   nenazýval.“
    </tei:p>
    <tei:p>
     „Ja,“ ohlási sa Lužinský, „dobre má apko; teraz už ani práva, ani   spravodlivosti. Dobre on má, teraz len šabľou a sekerou takým pánom   zasvietiť.“
    </tei:p>
    <tei:p>
     „Vivat apko! Vivat sekera!“ zakričia všetci jednohlasne a rozídu   sa po Ružomberku.
    </tei:p>
   </tei:div>
   <tei:div type="chapter">
    <tei:head>
     II
    </tei:head>
    <tei:p>
     Ako keď matičku jej drobné dietky obstanú a ona si na ne milostne   pozerá, tak je Likavský zámok zôkol-vôkol obtočený horami zelenými,   poľami zlatoklasými, a tak si on z výšavy svojej pozerá na   mnohonásobné pod sebou rozostreté dietky a dary prírody tatranskej.   Likava, zámok pamätný, sedí ako na stráži Liptova, a tu si báňami   svojich veží vyhliada tam dakde na Ľupču, tu sem na Ružomberok. Pod   ním si nejeden sedliak vzdychával, na ňom nejeden pán múdrosťou   krajinskou sa preslávil. A teraz je Likava zasa pamätnou, bo sa dejú   v jej palotách a medzi obrovskými jej múrmi pamätné veci.
    </tei:p>
    <tei:p>
     Umrel kráľ Matiáš, zapadla, povädla s ním sláva Uhorskej krajiny.   Za jeho života slávne stavy v Budíne síce sľúbili, že si po   Matiášovej smrti vyvolia za kráľa jeho syna, ktorý bol naozaj dedičom   i zmužilosti, i múdrosti a všetkých otca svojho duchovných darov; ale   ľudia sú nevďační, zabúdajú dosť často na sľuby dané rodičom, keď ich   mali deťom naplňovať. A najmä panovníci mocní a vyznačení veľkými   dielami sú takí šťastní, že im ľudia všetko sľubujú, a zas takí   nešťastní, že pri deťoch na všetko zabúdajú. Človek nechce silného   dobrodinca. Páni sa po Matiášovej smrti o tom radili, čo za života   jeho urobiť jednomyseľne zasľúbili, radili sa - šeptali si a   schádzali sa - písali si - koho by za kráľa zvoliť mali, bárs čerstvá   haluz zo stromu hunyadiovského, Matiášov junácky syn Ján Korvín bol   nažive, bárs jemu už dávno bola sľúbená koruna svätého Štefana. Ale   ako to býva pri takýchto poradách, hádkach a dorozumievaniach sa,   stalo sa i tu, že jeden toho, druhý iného za kráľa narádzal, alebo   jedného z nadvrhujúcich a ponúkajúcich sa stranu lapal, až z toho   povstali hádky a mrzutosti medzi pánmi krajiny. Čo teda neurobili?   Nemajúc jednomyseľnosť, dali svoju rozopru o budúceho kráľa na   rozhodnutie Zápoľovi, vtedajšiemu rakúskemu gubernátorovi. Zaradoval   sa tento nad takým obratom! Keď sám bol v chyži, trel si ruky od   radosti, div že sa mu plameňom nelapili, vykrúcal si fúzy, a jeho   postava sťa obra vytiahla sa v povedomosti svojej moci dohora, ako čo   by uhly nebeské bol chcel dolu na zem strhnúť. A čo by aj nie? Celá   Uhorská krajina, koruna svätého Štefana ležala v jeho rukách, on   mohol tieto poklady slobodne rozdávať; a čo ja viem, či sám si na ne   nemyslel? Keď je človek len veľmi lakomý na slávu, vládu, panstvo! -   Nuž ale medzitým si len takto myslel Zápoľa: Dobre je myšiam, keď   niet kocúra doma; dobre je pánom, keď je kráľ nespôsobný! A vyhlásil   za uhorského kráľa Vladislava, kráľa českého. Jánovi Korvínovi chceli   zaslepiť oči tak, že mu darovali veľa zeme a zámkov v Sliezsku a   Slavónii, v Chorvátsku a v Uhorsku, celé to pásmo stolíc od Liptova   po Prešporok, a aby aj titul mal, teda urobili Liptov kniežatstvom,   po ktorom sa i on menoval. Mysleli si páni, že Korvín, ktorý i právo   na korunu, i spôsobnosť na panovanie mal v hojnej miere, len tak   ľahko hocakou škvarkou dá sa uspokojiť a oči si zalepiť.
    </tei:p>
    <tei:p>
     Korvín videl svoju vlasť letieť do záhuby, zaumienil si teda   slúžiť jej celkom tak, ako mu len koľvek povesti o starom otcovi jeho   cnosť túto maľovali. „Čo sa stalo, to sa už neodstane,“ myslel si vo   svojom, láskou k vlasti plnom srdci a prijal dary, ktorými ho páni v   Budíne nadelili.
    </tei:p>
    <tei:p>
     Kráľ Vladislav sa pokonal s Maximiliánom rakúskym i s Albrechtom,   svojím bratom, a teraz po prvý raz za jeho panovania zaligotala sa   hviezda pokoja nad Uhorskou krajinou. Čo sa za čias vojny nahromadilo   pravôt a kadejakých rozoprí, to sa teraz všetko má skoncovať a   vyrovnať na ceste práva. Páni zemania stavajú pušky do kútov vo   svojich kúriách, povesujú šable na klinky pod címermi famílií,   pištole nad nimi visia pokojne. Ľahké dolomány zaujímajú miesto   ťažkých mentiečok a v rukách miesto ťažkej zbroje nachodia sa   pisárske perá - lebo píšu svoje pravoty a vedú vojnu nie svojou   krvou, ale atramentom. Dary vodcovské ostarievajú a nikto sa po nich   nepýta, na to ale miesto vyhľadávajú sa dobrí papulisti, chýreční   advokáti. Veľa, preveľa je tých, čo sa stroja perom a hubou, alebo   keď na to príde, aj päsťou vyhľadávať svoje právo; lebo také je to   stvorenie, ten uhorský zeman, pokým ti je vojna, nuž trpí len a trpí   všetky krivdy od suseda, hej! Lež keď je raz koniec pračkám vonku, v   poli, po zámkoch a baštách, a keď si raz zasadne pokojne vo svojej   kúrii a úrek svoj zrábať začne starým pluhom, to nemáš nad neho   lepšieho advokáta ani v Nemecku, ani v Anglicku; on tu zreže rováš   odrazu, a to, keď na to príde, i bez sudcov, i bez svedkov. Ale veď   Matiášove časy sú nie tak veľmi ďaleko a poriadok, čas pre pravdy   uhorského zemana, je už ako-tak do krajiny uvedený. Takto si myslí a   tajde na Likavu teraz i náš slovenský zeman.
    </tei:p>
    <tei:p>
     Na Likave v súdnej palote sedia páni a radia sa. Za vrchom   zeleného stola, na povýšenom stolci vidieť krásneho mladého muža.   Čierne, mäkké fúziky ako hádence sa vinú a skrúcajú dolu ku   karmínovým pekným ústam, veľké čierne oči ako dva havrany sedia mu   pod vydutým, sklepitým čelom, a keď nimi pohne a keď hodí nimi po   pánoch tu slávne sediacich, sťaby havrany krídlami zaveslovali, tak   ich blesky nesú vysoko, tak hľadia, tak vrážajú sa do duší hlboko, že   im nemožno odolať; a keď si peknou bielou rukou pohladí čelo, alebo   ten fúzik vykrúti, alebo vlasy narovná, nuž tu kto sa vtedy naňho   zahľadí, nič sa mu inak nevidí, len akoby celé nebo hviezd sa   otváralo a hľadelo dolu na ľudí. - Na jeho rúk pokývnutie stoja   všetci, čítajú na peknej tvári, čo asi leží v jeho vôli, a každý sa   usiluje driev, než to z úst vyjde, poznať a naplniť, čo v slovách   vypovie. A keď šabľa pri boku zaštrngoce, nuž tu, nedajbože! akoby už   trúba do bitky zajačala, v každom sa čosi hýbe, každý známym   vojenským zvukom preniknutý sa obzerá, či knieža nepovie: Hore sa,   chlapci, na bašty a zámky! Ešte mladý knieža neprebehol dvadsaťpäť   rokov, a už toľká sila leží v jeho postave, v jeho posunku! Ej, bolže   by to za kráľa v Uhorskej krajine! Pri postave Jána Korvína myslí   každý na Hunyadiho, každý na Matiáša! A knieža liptovský panuje úplne   nad týmito mocami jemu od Boha danými, on im vie rozkazovať, a ony mu   slúžia. Liptovskí páni žijú i umierajú s Korvínom.
    </tei:p>
    <tei:p>
     Pri kniežati po pravej ruke sedí starý korvínovský priateľ pán   Pankrác; ani jeden tu prítomný gróf, ani barón mu to miesto nemôže   odoprieť, lebo všetci dobre vedia, že on je najprednejší priateľ   kniežaťa. Jeho vlasy sú ako strieborné a jeho tvár od starostí je   celá dooraná, dobrý život chcel síce brázdy čo najlepšie povyplňovať,   ale sa mu to predsa len sčiastky podarilo; starosti, doľahnuvšie na   neho v službe krajiny a rodu Hunyadiovského, hlboko zbrázdili   Pankrácovu tvár.
    </tei:p>
    <tei:p>
     Žilám a svalom jeho mocného tela predsa však nemohli nič urobiť;   starý pán sedí ako na koni, telo má ako vojak, keď sa pred vodcu   stavia, vystreté. Cíti úplne to veľké vyznačenie sedieť na Korvínovej   pravici. Z ľavého boku kniežaťa sedí Červeň, kastelán podľa mena a   vlastne majetník a pán Sklabinského zámku, kniežaťov brat. Driev   však, kým sa takto do poriadku uviedli, pán Pankrác predstavoval   jedného každého kniežaťovi, a každý s vrúcnosťou vítal pána Jána   Korvína.
    </tei:p>
    <tei:p>
     Po všetkom tom povedal knieža prítomným krásnu reč, otvoriac tak   porady slávnych liptovských stavov.
    </tei:p>
    <tei:p>
     Stoličný notár vstal, poobzeral sa po prítomných a na pokývnutie   pána Pankráca siahol rukou po hŕbe papierov a písem a začal čítať.   Čítanie trvalo dlho, až tak ustával pán notár. Nejeden raz si musel   pot ručníkom z čela zotierať, zavše, čo jednu pravotu dočítal, sadol   si a rukami si tvár mydlil. - Páni už potom hovorili pro et contra,   ako sa ktorému videlo, a rečníci jeden na druhého sa usilovali získať   si ľúbosť a pochvalu kniežaťa. Až keď sa už slov dosť nanaťahovali,   jazykov namerali, dvíhal sa nanovo pán notár zo svojho miesta a začal   čítať: „Joannes Corvinus princeps Liptoviensis contra Perillustrem   Dominum Stephanum Zápola, Palatinum Indlyti Regni Hungariae“ atď., čo   značí po slovensky: „Ján Korvín, knieža liptovský, oproti urodzenému   pánu Štefanovi Zápoľovi, palatínovi slávnej Krajiny uhorskej“ atď. A   ledvaže to notár prečítal, všetci páni poľakaní a stŕpnutí pozerali   prepodivne jeden na druhého, zatíchli tak, že by si bol mohol počuť   muchu bzučať. Notár sa poobzeral, ale na tú čudnú zmenu nemal smelosť   ďalej čítať, jedno sám dobre vedel, že takéto pravoty a podobné   žaloby nepatria na tento, ale na vyšší súd; druhé, čo ho mýlilo, bolo   to všeobecné stŕpnutie múdrych pánov. „Neľakajte sa, páni moji, mojej   pravoty,“ preriekol sám knieža, „nejdem vás vari zamotávať do   krajinských procesov, nechcem, aby ste vy právo mne prisudzovali!   Moja pravota so Zápoľom môže byť dokonaná iba pred celou krajinou.   Nie, nechcem od vás formu práva, ani jeho výrok; chcem len to, aby   ste vy, páni moji drahí, vedeli, čo je medzi mnou a Zápoľom. Vy ste   rodení sudcovia krajinskí, váš rod, vaše postavenie v našej krajine   dáva vám nesmierny vplyv na krajinské veci; a ja nechcem, aby ste   popredku nevedeli, čo príde nezadlho na verejnosť, kde i vy, akožto   stavy našej krajiny, budete musieť súdiť. Čo je medzi mnou a Zápoľom,   to je vec krajinská, a nádejem sa, že neopustíte právo, česť a chválu   našej krajiny!“
    </tei:p>
    <tei:p>
     „Vivat knieža liptovský! Vivat Uhorská krajina! My pri oboch večne   stojíme!“ Takéto hlasy sa niesli zo zhromaždenia, keď Korvín svoje   reči dokončil. Knieža sa vľúdne poklonil na všetky strany a notár,   odkašlúc si a utrúc bielym ručníkom fúzy, zasa čítal ďalej:
    </tei:p>
    <tei:p>
     „Ja Ján Korvín, knieža liptovský, vystupujem týmto svojím   osvedčením proti jeho milosti pánu palatínovi Štefanovi Zápoľovi a   obžalúvam ho pred tvárou celej krajiny z nasledujúcich, ako mňa, tak   aj celej krajiny sa týkajúcich previnení:
    </tei:p>
    <tei:p>
     Po prvé: Ako som ja s jeho milosťou pánom Laurencom Ujlakym bol   vyslaný za vodcu proti Maximiliánovi rakúskemu, tým časom pán palatín   Zápoľa Čierny pluk Matiáša kráľa, ktorý ležal v Trenčianskej stolici,   skrz svojich poslov, padnuvších neskôr do rúk pána Ujlakyho, na to   doviedol, aby sa k nám nielen nepripojili, ale aby sa ani na krok   proti spoločnému nášmu nepriateľovi nepohli, a aby príčinu tohto   svojho vzpierania sa tomu pripísali, že im plat na viac mesiacov   nevyplatili.“
    </tei:p>
    <tei:p>
     „Nuž ale to urobil Zápoľa?“ zavolá pán Oško a všetci sa vzbúrili,   začudovanie bolo všeobecné, každý sa chcel dopytovať, každý v duchu   hrozil, dej ten bol síce známy, ale jeho príčiny len teraz sa dostali   na svetlo verejnosti. A to vieme, že v takom zasadnutí pánov nejeden   zeman veru zabúda i na to, že sa nachodí v slávnom zhromaždení, a   pustí si svoj hnev alebo svoje začudovanie nič inak, ako čo by bol   len dakde na hostine pri pohári vína. - Tak sa i tu stalo. Za Oškom   skríkol Štiavnický, za týmto Tácy a za týmto zasa druhý, každý svojím   spôsobom vyjadrujúc svoj hnev, svoju mrzutosť nad Zápoľovou   zradnosťou.
    </tei:p>
    <tei:p>
     Knieža sa vzniesol nad búrku, čo diaľ, to viac sa vzmáhajúcu, a   povýšeným hlasom prosí slávne stavy, svojich pánov bratov, aby sa   utíšili. - Týmto sa to, pravda, nepáči; lebo zvyčajne ľahšie býva   rozbúriť myseľ ako ju upokojiť. - Nuž ale predsa sa pomaly poriadok   navracia, knieža má veľkú moc v hlase, vo svojom posunku, jemu je   ťažko sa vzpierať i v najvyššom hneve; a tak tíchlo aj naozaj všetko,   a notár zasa čítal ďalej:
    </tei:p>
    <tei:p>
     „Po druhé: Jeho milosť pán palatín Štefan Zápoľa doviedol Jakuba   Székelyho k tomu, aby, odpadnúc od jeho milosti Vladislava, hodil sa   do náručia Maximiliánovi. Jakub Székely, ktorý dakedy bol jeden z   mojich najvernejších prívržencov, teraz však, čo som ja vyvolený   vodca proti Rakúsom, bojuje proti mne, vyjavil mi to odkazom, aby som   sa proti Maximiliánovi neustával, lebo že čo by som aké prednosti   vybojoval, Zápoľa má vo svojej moci všetko to znivočiť a pokaziť.   Zápoľa sa vraj preto nemieša do rakúskej vojny, že to Maximiliánovi   prisľúbil. Ostatne, ako som ja medzi Hronom a Ipľom stál, Zápoľa   vojská, ktoré ku mne mali a chceli priraziť, zadržal a zo všetkého,   čo robí, vidieť, že by rád moju osobu skazil.“
    </tei:p>
    <tei:p>
     „Už je to raz posmech!“ zakríkol sám starý Pankrác.
    </tei:p>
    <tei:p>
     „Páni bratia, či my to tak máme nechať? Či to budeme trpieť?“
    </tei:p>
    <tei:p>
     „Nebudeme, nebudeme!“ jednohlasne skríkli všetci páni; a starému   Pankrácovi len tak oči iskrili. Narovnal sa ešte lepšie a zvolal   zvýšeným hlasom:
    </tei:p>
    <tei:p>
     „No keď nebudeme, teda dolu s ním!“ Po palote sa už nič inšie   neozývalo ako štrngot šablí a hlas: „Dolu s ním, dolu s ním!“
    </tei:p>
    <tei:p>
     Pán Korvín sa usiloval prísť ku slovu, ale búrka bola veľká,   prosil naposledok pána Pankráca, aby sa umiernil i sám, i aby utíšil   ten náramný hluk. Ale Pankrác bol rozjarený a rozohnený. „Vaša   milosť, knieža náš najdrahší, najmilostivejší, rozkážte a my poslednú   kvapku krvi vycedíme za vás a za rod váš, ale nežiadajte, prosíme vás   všetci, aby sme mlčali tu, kde vidíme, ako i o vaše šťastie, i o naše   práva a pekné slobody vec ide! Ja som vášho rodu priateľ až do   skonania, a či vie vaša milosť, čo i mne najvernejšiemu vykonal   Zápoľa?“
    </tei:p>
    <tei:p>
     Tu pretrhne Pankrácovi reč pán Oško a odsekne: „Mýto dal od neho   pýtať, a to sa opovážil nášmu Pankrácovi vykonať, čo stojí za desať   takých Zápoľov; čože by sa ešte nám neopovážil urobiť?“
    </tei:p>
    <tei:p>
     „Ten si ani z kráľa, ani zo zemana nič nerobí,“ kričali druhí,   spomedzi ktorých hlas pána Samuela Šovdu de eadem znel   najvýraznejšie. Ten odpovie: „Hej, a či viete, čo i nám vykázal? Náš   slávny úrek, ktorým naša família od nepamäti svetu vládla, dal nám do   exekúcie a všetko iba zato, že sme sa všetci pánov Hunyadiovcov   pridŕžali! Ó - ja budem- kričať, kýmkoľvek budem vládať a kým ma   nepočujú až do sedemdesiatej siedmej krajiny, a to vždy iba proti   prekliatemu Zápoľovi!“
    </tei:p>
    <tei:p>
     Pán notár nevie, či má ďalej čítať, či nie. Krik, metanie sa,   brinkot šablí, šramot so stolicami, okríkanie kričiacich skrz   miernejších, všetko hučí, šramoce, až jeden druhého rozumieť   nevládze. Knieža sa sám pozdvihne zo svojho stolca a tu sa objavila v   sláve celá jeho krásna, rozkazovacia postava, k čomu ešte pristúpil   známy Červeňov hlas, napomínajúci k miernosti a pokojnému rokovaniu,   a toto oboje bolo už dostatočné navrátenie sa pokoja. „Páni bratia,   slávne zemianstvo!“ zvonil po tichej palote Korvínov hlas. „Viem ja   všetko, čo sa jednému každému statočnému zemanovi krivdy narobilo a z   čoho sme veľa i dnes pri čítaní vašich pravôt počuli, a som za to, i   budem za to, aby sa všetko zas vyrovnalo; ale to nie je celkom v   poriadku, keď nedáme dokončiť druhé pravoty zato, že sa nám stala   krivda!“ Obrátiac sa k Pankrácovi, knieža pokračuje: „A vy, pán   Pankrác, zdvihnite ešte raz processum dehonestationis; vám, pán   Šovda, všetko sa podľa druhého dekrétu jeho milosti kráľa Vladislava   z roku 1495, článku 1, § 2, a to s celoročným úžitkom musí   prinavrátiť.“
    </tei:p>
    <tei:p>
     „Hja, ale kto primusí k tomu mocného Zápoľu?“ ozývali sa hlasy po   palote.
    </tei:p>
    <tei:p>
     „Umrel kráľ Matiáš, už je tam spravodlivosť!“ vykrikovali druhí a   nejeden starý pán si utieral slzy.
    </tei:p>
    <tei:p>
     „Čo tam po Vladislavových dekrétoch, čo ten píše, to je všetko iba   na papieri!“
    </tei:p>
    <tei:p>
     „Hja, páni bratia moji vďační, bývalo to tak odjakživa, a to tak i   bude!“
    </tei:p>
    <tei:p>
     „Ale prosím ešte raz slávne zemianstvo,“ zvýšeným hlasom   pokračoval Korvín, „neráčteže ma pretrhovať. Pokiaľ je nám otvorená   cesta práva, budeme sa jej držať; keď nám táto nepostačí, potom sa   obrátime ku kráľovi! Prosím vás, dajte dočítať pánu notárovi!“   Nastalo ticho a notár zasa čítal:
    </tei:p>
    <tei:p>
     „Po tretie: Žalujem pána palatína Štefana Zápoľu preto, že nám a   našej rodine od slávnej krajiny prisúdený zámok Zombor pred dvoma   rokmi mocou a násilnosťou odňal a sebe privlastnil, ani nám ho   naprotiveň rozkazom samého kráľa prinavrátiť nechce!“
    </tei:p>
    <tei:p>
     „Ale na Zápoľu, na Zápoľu! Čo tam po práve, len na Zápoľu, to nech   je naše heslo!“ volali najohnivejší zo zhromaždenia a tým   prisviedčali i druhí pokojnejší a miernejší. Korvín sa dosť namáhal   vyrovnať spor so Zápoľom prostredníctvom pokojného vyjednávania a   narádzal vyslať k nemu poslov, a keď vydá, čo poodnímal, uzavrieť s   ním pokoj a zabudnúť na osobné urážky.
    </tei:p>
    <tei:p>
     „Čože, zabudnúť na osobné urážky?“ kypel hnevom Pankrác. „Uhorský   zeman nikdy nezabúda na urážky! A načože je život bez práva? A práve   právo niet u nás. Kto je mocnejší, ten má právo. Zápoľa má najviacej   práva, lebo je najmocnejší. A zato sa nikoho nepýta, ako idú veci vo   vlasti, v krajine, robí všetko po svojej vôli, a keď my na to zubami   škrípeme, nuž sa nám vysmeje do očí; či je to nie vyvolávanie našej   sily do boja? Podobrote sa pokonať?! Vyjednávať?! Nuž ale či tento   pyšný palatín vie, čo je dobrota? Či nepohŕda každou deputáciou?   Zbíja, pľundruje, nájomníkov svojich odmieňa a právu sa škľabí. Tento   Zápoľa nenávidený zlosťou nás mučí, fígľami podrýva, pýchou uráža;   nože, ak sme opravdiví zemania, ukážeme mu, že zemana nemožno urážať   bez pomsty, nemožno klamať bez hnevu, nemožno trápiť bez trestu! Naše   práva sú od Štefana rozšírené a potvrdené Ondrejom; čože je nám za   pána Zápoľa? Neprestanem kričať svojím starým hlasom: Dolu so   Zápoľom!“
    </tei:p>
    <tei:p>
     Sadol si celý premožený hnevom. Na jeho reč sa strhol   najbúrlivejší hrmot. Páni vstávali zo svojich miest, kládli sobolie   čapice na hlavy, štrngali šabľami a volali jedným hlasom: „Dolu so   Zápoľom!“ - Rada sa skončila, slávna hostina, pripravená pánom,   čakala už na vyhovorené a vyrečnené žalúdky.
    </tei:p>
   </tei:div>
   <tei:div type="chapter">
    <tei:head>
     III
    </tei:head>
    <tei:p>
     Pán knieža dáva slávnu hostinu a páni si gazdujú ako doma.
    </tei:p>
    <tei:p>
     Po dokončenom obede sa povedalo, že sa to všetkým, čo pán knieža   vzhľadom na Zápoľu ráči uzavrieť, odkáže a uvedie na známosť. S tým   sú spokojní a tak jedni si myslia: Dobre, však sa to vás viac týka   ako mňa, a tak, ako si urobíte, tak budete mať - a pekne sa porúčajúc   pánu kniežaťu i pánom bratom, odchádzajú domov; druhí sa nestarajú o   dom, o rodinu, ale sú radšej v kompánii, lebo vraj to doma za pecou   len baby sedia, a tak poostávajú na Likave, pijú, šturmujú a hádajú   sa. Tretí sa stroja na poľovačku a štvrtí odchodia k priateľom po   stolici, aby sa tak mohli za dakoľko dní ešte poveseliť.
    </tei:p>
    <tei:p>
     Pán knieža necháva trošička hostí a uchádza do svojej izby, kde   zvyčajne písava a čítava, kde papiere ležia na stole a knihy po   policiach. Za ním prichádza pán Červeň a podá ruku svojmu bratovi.   Knieža mu ju stisne a povie: „No braček, predsa sme už raz na pokoji   a môžeme sa srdce k srdcu pritisnúť a prehovoriť priateľské   slovo.“
    </tei:p>
    <tei:p>
     „Darmo je, človek musí mnoho ráz na seba zabudnúť, keď má dačo   inšie pred sebou.“
    </tei:p>
    <tei:p>
     „No nič to,“ odpovie na to knieža, „teraz po práci sa   pozhovárame.“
    </tei:p>
    <tei:p>
     „O čomže sa pozhovárame? Či nie zas len o tom, o čom sme v   zhromaždení hovorili? - Lebo ako sa nám a čo sa nám vodilo, to sme si   už odpravili: lež, braček, teraz ťa prosím, vysvetli mi, čo ste tak   všetci proti Zápoľovi? A čo si ty svoje práva predložil, kde   neprislúchali?“
    </tei:p>
    <tei:p>
     „Dobre, odpoviem ti. Pamätáš sa na ostatné slová nášho otca? Nie,   ty si tam nebol, ty nevieš, čo hovoril: ale ti poviem. Jeho oko už   stávalo stĺpkom, tvár sa triasla a z pŕs sa mu bolestne ohlasovali   dákesi zvuky - čo málokto porozumel: len jeho pravica sa dvíhala a my   sme videli, že žehná dakoho, bo dvoma prstami robil svätý kríž.   Všetko učúchlo a on si položil ruku na srdce a z oka, ktoré sa začalo   pohybovať, začali prúdiť slzy. Potom sa zdvihol a slabým hlasom pýtal   prítomných, aby sa odstránili. Ja som pri ňom zostal.
    </tei:p>
    <tei:p>
     ,Urobil som, čo som mohol,‘ hovoril potichu, ,Boh mi svedok, pre   moju vlasť a mnoho ráz sa slnce okolo zeme obráti, kým sa zjaví   človek v Uhorskej krajine, čo tak vrúcne bude žiť a umierať svojej   vlasti ako ja. Syn môj, umieram, žehnajúc svoju vlasť, ach, umieram   so slzami, lebo ju musím opustiť a treba som jej. Ach, povstanú   náruživosti, vyzdvihnú svoje zástavy sebevoľníci a zničia moje dielo,   dielo moje, dielo veľké - ale nedokončené. Syn môj, či nastúpiš za   mnou vladársky stolec, či nie, udúšaj náruživosti, kde budeš môcť,   protiv sa sebevôli a stoj na tom, aby platil zákon. - Ach, vidím ťa,   ako ťa trhajú, ako povstáva nespravodlivosť, zlosť proti dobrote,   nevinnosti a hriechu - a to všetko v mojej vlasti. - Viem, ťažké vám   je bremeno mojej vlády, lebo ste navykli živými byť bez poriadku, bez   zákona. - Budete sa vymáhať spod železnej berly a robiť úklady i   sebe, i vlasti. - Syn môj, prisahaj, že vo všetkom budeš nasledovať   svojho otca!‘
    </tei:p>
    <tei:p>
     Dohovoril, ja som so slzami prisahal, on požehnával i mňa, i dačo   inšie; ucho to však nepočulo, to len šeptal a šeptal, mračil obrvy,   hrozil i požehnával - komu, koho, nevedno - a zosnul.“
    </tei:p>
    <tei:p>
     Knieža dohováral - a hoc ešte nedokonal, nemohol dohovoriť, bo   rozpomienka zaslzila mu oko, zarmútila dušu, obťažila srdce - a slovo   uviazlo v prsiach, akoby sa bálo budiť smutné city, smutnejšie   myšlienky. I pán Červeň uprel zrak do zeme, muselo to tiež prelietnuť   jeho dušu; oko však neslzí, prsia nevzdychajú, ktovie, čo cíti, čo   myslí. Potom sa knieža ozve: „Preto vystupujem proti Zápoľovi, preto   nechávam proti nemu búriť i druhých, že sa plnia slová umierajúceho   Matiáša a Zápoľa je ten, ktorý všetko borí, čo vystavil môj otec,   ktorý ma z celej duše nenávidí a chce zničiť preto, aby ani pamiatky   nezostalo po veľkom kráľovi, ktorý ho pozdvihol; ktorý mi teraz   odníma i moju majetnosť, ktorý i predtým z otcovho pokladu si nabral,   čo chcel. Pred ním neplatí ani zákon, ani právo, a predsa je oboch   najvyšší ochranca. Vlk zachraňuje ovce - a všetko veľké a sväté, čo   Matiáš vystavil, vychádza v nič.“
    </tei:p>
    <tei:p>
     „Pravdu máš, pravdu,“ povie Červeň, „lež či sa mu nevieš   vzoprieť?“
    </tei:p>
    <tei:p>
     „Veľká je jeho moc a je - palatín; ja som knieža, ale osoba nie   panujúca. Ach, a či zdvihnúť zástavu proti nemu a tak na strany   roztrhať celú krajinu?“
    </tei:p>
    <tei:p>
     „Teda sa pomer s ním a rob tak ako on.“
    </tei:p>
    <tei:p>
     „Voda sa nikdy s ohňom nezmieri a nebude krkavec hrdličkou, ani   holub jastrabom. Zápoľa sa pozdvihol z nízkosti, a je i vo svojej   výsosti len nízky, lebo nič svojho povýšenia na srdci nenosí; je   naučený na ustavičnú premenu času, pozerať na šťastie, lebo ho   šťastie a čas tým urobili, čím je - ale inšie nepozná, ba sa nazdáva,   že všetko, čo sa na svete stáva, je len pre uspokojenie našich   žiadostí.“
    </tei:p>
    <tei:p>
     Červeň zas vraví: „Teda dolu s ním, ako to páni kričali.“
    </tei:p>
    <tei:p>
     „Ľahko to povedať, ale ťažko vykonať.“
    </tei:p>
    <tei:p>
     „Daj si chuti a spoj s ňou nezvratnú vôľu, nuž zatemníš i slnce   nebeské, i hviezdy nočné. Však ak máš nenávisti svojej pustiť   slobodnú uzdu, nuž choď za ňou, a kráčaj ta, kde ťa srdce vedie.“
    </tei:p>
    <tei:p>
     „Ach, áno, on je všetkým a ja ničím, on bol hajtmanom drabantov a   ja syn kráľovský, on stojí vysoko a úspešne strhuje po jednom blesky,   ktorými ma až posiaľ okrýva otcova sláva - a ja na to musím pozerať;   on ničí všetky ustanovenia môjho otca - a ja sa rozpamätám na   prísahu, ktorú som zložil umierajúcemu kráľovi, on hubí vlasť - a ja   jej nemôžem pomáhať.“
    </tei:p>
    <tei:p>
     „To si ty len tak myslíš; neľakaj sa však sily, keď máš silu, ale   ak ju nemáš, nežaluj, lebo ti to nič nepomôže. Len udri, kde môžeš.   Vie to Zápoľa, čo a ako má si začínať.“
    </tei:p>
    <tei:p>
     Kniežaťu sa zaligotali oči po Červeňových slovách, jeho postava sa   vystrela ako prút a tvár sa mu vyhladila ako to nebo, keď slniečko   zaženie z neho oblaky. Knieža zdvihne ruku, položí ju rýchle   Červeňovi na plece a zavolá: „A naozaj ty tak myslíš, ako   hovoríš?“
    </tei:p>
    <tei:p>
     Červeň sa pousmial, kývol hlavou a povedal: „Načože by vravel,   keby som tak nemyslel? - Počuj, to viem, že Zápoľa túži za trónom, že   keď sa ho prišli slávne stavy spýtať do Viedne, vyzdvihol svojho syna   Jána i zvolal vo svojej pýche: ,Keby si len o toľkoto bol väčší, nuž   by sa jagala koruna na tvojej hlave! To viem, že on je všetkého   zlého pôvodca, a preto i ja vravím: Vystupuj, kde môžeš, proti nemu,   trhaj siete jeho úmyslov, lebo ináčej zbohom krajina, zbohom   spravodlivosť!“
    </tei:p>
    <tei:p>
     A pán knieža len počúva bratove slová, počúva tak, že ani   nedýchne, lebo by rád, aby ani to dýchanie mu neprekážalo loviť   bratove slová, také sú mu milé, taký je na ne zvedavý. Keď však ten   dohovorí, zvolá: „A bol by si ty v stave vystupovať proti   Zápoľovi?“
    </tei:p>
    <tei:p>
     „Daj mi moc, daj mi silu - a uvidíš, čo sa stane. Ale čože ja? -   Keby ja mal tvoje meno, tvoje bohatstvo, tú dôveru, ktorú k tebe má   pol krajiny, nuž by sa nepýtal ani na Vladislava, ani na palatína,   ale by som aspoň na svojich zemiach vládol ako pán a vystupoval by   som proti každému nespravodlivému kroku.“
    </tei:p>
    <tei:p>
     „A chceš sa so mnou deliť o moju moc?“ zvedavo zavolal knieža.
    </tei:p>
    <tei:p>
     „Braček,“ odpovie Červeň, „silu a moc netreba deliť, lebo ona je   len dotiaľ silou, kým sa nerozpadne na kúsky. Sila nech vystúpi sama   a potiahne za tebou všetko, čo je slabé; tak vystúp ty a my pôjdeme   za tebou. Darmo je, keď sa má dačo stať, tam musí jedna osoba ťahať   za sebou všetko. Sila, ktorú my môžeme postaviť proti Zápoľovi, musí   mať skutočné a pevné základy, musí mať osobu, v ktorej sa zakotví; a   ty si jediný, ktorý môžeš dačo začať, lebo vlastne len ty máš na to   právo, druhému by sa svet vysmial.“
    </tei:p>
    <tei:p>
     Pán knieža chytro odpovie: „Braček, noc a deň sa ustavične   hľadajú, a predsa sa nenájdu, ruky si podávajú, a nemôžu sa objať!   Ale myšlienka nájde myšlienku. Počuj, počuj! Neotvoril som ešte   nikomu prsia, neodhalil pred zrakom človeka svoju dušu, však ty ma   pochopíš, ty mi nevezmeš za zlé úmysly a moje slová. Čo si ty   hovoril, to myslím i ja, to cítim i ja, tak i ja chcem robiť. Viem   dobre, že len moc v jednej osobe predstavená pomôže nám všetkým.   Vladislav je nie tá osoba. Zápoľa tiež nie, hoci on má moc, on je   kráľom vskutku, hoc aj to meno nenosí. Ak má byť dobre v krajine, ak   sa má navrátiť starý poriadok, musí dakto lapiť uzdu do ruky, ktorý   všetko povedie. Však k tej moci nepríde nikto len skrz Zápoľov pád, a   preto dobre, udriem na Zápoľu, keď bude moje dielo dokonané; on má za   sebou národ, musíme mu priazeň u národa odňať, prečo som schválne   predložil zhromaždeniu svoje žaloby proti nemu. Vladislav sa ho bojí,   a preto musíme na každý spôsob prekaziť, aby sa s ním nezišiel, lebo   kráľa určuje len okamih, k čomu som tiež už urobil kroky - čo Zápoľa   šípi, a preto sa sám chce ustanoviť na prvé slovo do Levoče. On je   bohatý, a vieš, za bohatstvom sa celý svet tiahne, a tak musíme duše   našich následníkov naplniť svätou láskou k vlasti, aby sa pod   nijakými sľubmi nezohli; a potom, potom, keď tieto tri veci dáko sme   vyviedli, udriem naňho, pomstím sa za potupu a vydobyjem si dedičské   právo.“
    </tei:p>
    <tei:p>
     Knieža sa rozhovoril a povýšeným hlasom odhaľoval svoje myšlienky.   Poznať, že mu to dávno ležalo na srdci a teraz, keď raz smel odkryť   svoju dušu, so zápalom prednášal slová; ale poznať bolo z toho i to,   že jeho duša, hoc sa zdala spokojná, hoc sa nevidelo, že by bol   banoval za utratenými nádejami, ktoré mu sľubovali uhorský trón,   hlboko cítila stratu, veľmi smútila za tým, že jej moc bola odňatá,   hodnosť odoprená. Darmo je to, keď sa človek k dačomu spôsobný byť   cíti a nevyplnia sa mu žiadosti, to čo by akokoľvek tajil, čo by   akokoľvek hovoril, že je spokojný, predsa zostane na dne duše trpká   bolesť, nezahojiteľná rana. - A ešte keď človek cíti, že horší,   nespôsobnejší obsiahli to, čo si on žiadal!
    </tei:p>
    <tei:p>
     Červeň počúval, zdalo sa mu to i nezdalo, a hoc to knieža vo   svojom zápale nepozoroval, hoc Červeň nevravel, čo si myslí, predsa   nebol so všetkým spokojný, aspoň jeho tvár to vyjadrovala, lebo pri   konci slov kniežaťa dákosi stiahol obrvy a odvrátil sa. Knieža hovorí   ďalej:
    </tei:p>
    <tei:p>
     „Ty si, braček, hovoril, že moc netreba deliť, to máš pravdu;   avšak v tom nemáš pravdu, keď hovoríš, aby som ja na svojich zemiach   vládol podľa vlastného myslenia. Jedna moc musí sa pozdvihnúť nad   celou krajinou a odtiaľ, ako zo srdca krv po žilách, musí sa   prelievať po celej krajine. Tak, ak chcem dačo vykonať, musím sa   postaviť na čelo celej krajiny.“ A potom dačo tichším hlasom vraví:   „Trón, ten je stratený - však moc a vláda, kým Vladislav žije, ostane   vždy rozpadnutá s trónom, lebo Vladislav tak bude robiť, ako mu   povedia. Len Zápoľa musí dolu, tak bude všetko dobre.“ - Dohovorí   knieža, popozerá zvedavým okom po celom Červeňovi - a spýta sa: „A či   ty budeš robiť proti Zápoľovi?“
    </tei:p>
    <tei:p>
     Červeň sa usmial a odpovedal: „Ja mu ani jeho hodnosť, ani   bohatstvo, ani moc a vládu nezávidím, ale že je nespravodlivý a robí   proti právu, nuž sa, kde len budem môcť, budem opierať proti   nemu.“
    </tei:p>
    <tei:p>
     Knieža nevie, ako má rozumieť tie reči, ale mnoho nemyslí, mnoho   slová nerozoberá a len zvolá vyvýšeným hlasom: „A urobil by si základ   spojenia proti nemu so svojím bratom?“
    </tei:p>
    <tei:p>
     „Ak na mene toľko záleží, vďačne.“
    </tei:p>
    <tei:p>
     „Záleží, záleží - ty si môj brat, a tak tvoja prirodzenosť viaže   ťa ku mne, ty môžeš najviac urobiť, lebo ty zostaneš verný; ty máš   tie isté myšlienky, a tak budeš všetko konať z presvedčenia, ty si   rozvažitý, a tak sa v ničom neprenáhliš, všetko vykonáš najlepšie. A   tak sem ruku, nech nás zaviaže svätá prísaha, že si zostaneme verní   až do smrti, že živí i mŕtvi budeme pracovať proti Zápoľovi!“
    </tei:p>
    <tei:p>
     Sotva začína Červeň podávať kniežaťu ruku, tu dakto spoza chrbta   zavolá: „Ej, vezmite i mňa do vášho spolku!“ Bratia trhli sebou,   obzreli sa, uvideli za sebou pána Pankráca, ktorý s dákymsi vážnym   usmievaním podával ruku. - Knieža poznal Pankráca, vedel, že je   človek jemu najoddanejší a Zápoľov najväčší nepriateľ; ale predsa mu   nebolo milé, že vypočúval dôvernú rozprávku s jeho bratom. To Pankrác   zbadal a poloveselým a polovážnym hlasom povedal: „Už som vás raz   vypočúval a viem, čo kujete; už je darmo, vezmite i mňa do vášho   spolku, ja vám takú prísahu zložím, že sa nám všetkým v očiach   zaiskrí a Zápoľovi najväčšmi.“
    </tei:p>
    <tei:p>
     Knieža odpovie: „Keď ste počuli začiatok, môžete vedieť i koniec,   však som povedal, aby sme my bratia začiatok urobili a potom, že to   ďalej rozprestrieme!“
    </tei:p>
    <tei:p>
     „Ej, ale ja chcem byť hneď pri začiatku,“ hovorí Pankrác, „vy máte   právo hnevať sa na Zápoľu, lebo sľúbil v Rakúsach a v Budíne vášmu   otcovi, že bude trvať na tom, aby ste vy ostali kráľom, a hľa - pekne   napomáhal vašu stranu; aj ja mám právo sa naňho hnevať.“
    </tei:p>
    <tei:p>
     „Nechajme hnev tak,“ dákymsi úzkostným hlasom povie knieža, „čo   robíme, to robíme z čistej lásky k vlasti.“
    </tei:p>
    <tei:p>
     „Ej, nechajte vy troška tú lásku tak, lebo sú to mnoho ráz len   prázdne slová, pod ktorými sa dačo inšie ukrýva. Čo by ste Zápoľovi   oči nevytreli a neukázali: ,Chlape, ty si oklamal môjho otca‘, a keď   chcete: ,Zradil vlasť!‘ - Čo? Či človek už nemá právo ani oheň od   seba odfukovať, keď ho opaľuje? - Ja, preč s tým ustavičným trpením.   Kto tebe fukne, udri ho aj ty. - On vás pozbavil trónu - pozbavte ho   aj vy, čoho ho môžete pozbaviť.“
    </tei:p>
    <tei:p>
     „Nejde to tak, nejde,“ odpovie Červeň, krútiac hlavou, „lebo čo sa   trónu týka, tam len sám Zápoľa nebol - a dobre, kráľ či ten, či ten,   o osobu tak nejde, len nech je dobre krajine!“
    </tei:p>
    <tei:p>
     „Už vy veru s vašou horlivosťou mnoho nevykonáte,“ prehovorí   Pankrác, „pekné sú to reči, pekné, a zaujmú človeka tak, že by sa v   prvom ohni i do pekla rútil, ale keď sa z toho vyspí, nuž si pomyslí:   ,Čo ťa nepáli, nehas,‘ s tým si ty ani len jednu šnúrku na dolomán   nevyzískaš. Ale nech sa vaša milosť postaví na čelo našich ľudí,   povie im: ,Hľaďteže, Zápoľa vám odníma právo, dolu s ním, ja budem   palatínom alebo kráľom!‘ - už vidíte, že to pôjde.“
    </tei:p>
    <tei:p>
     „Vy si robte po svojom, ja po svojom,“ odpovie na to s úsmevom   knieža, „i tak je dobre. Mládež rada vidí to, starší vek zas to. My   sme mladí, vaša milosť je už vo veku.“
    </tei:p>
    <tei:p>
     „To sem neprislúcha,“ zvolá Pankrác. „Čo? Hej, viem i ja, ako si   treba človeku začínať, a keď príde šabľu vziať do ruky, nuž uvidíte,   kto sa lepšie tomu rozumie, či ja, či hockto z vašich mladých.“
    </tei:p>
    <tei:p>
     „Nepochybujem, nepochybujem.“
    </tei:p>
    <tei:p>
     „No veď tak. - Ale už by sme sa boli stratili v druhých veciach.   Nože vráťme sa teda zas k Zápoľovi. Pán knieža, vaša milosť- či ma   vezmete medzi seba?“
    </tei:p>
    <tei:p>
     Knieža potľapká po pleci poctivého starca, podá bratovi jednu a   Pankrácovi druhú ruku i povie: „Teda dobre, drahí moji - prisahajme   si, že Zápoľu večne budeme stíhať, že vyzveme národ proti nemu, že   neodpočinieme, kým neoslobodíme krajinu od jarma, ktorým je   tlačená!“
    </tei:p>
    <tei:p>
     „Prisaháme, prisaháme!“
    </tei:p>
    <tei:p>
     „Že si verní zostaneme!“
    </tei:p>
    <tei:p>
     „Prisaháme, prisaháme!“
    </tei:p>
    <tei:p>
     A pán knieža stisol ešte obidvom ruky, bozkal obidvoch, aj títo   medzi sebou sa bozkali - a povedal: „Dobre, dobre - teraz sa už   uzjednotíme, ako si budeme počínať.“
    </tei:p>
    <tei:p>
     „Počkajte, počkajte, pán knieža!“ zvolá starý Pankrác, „ešte je   nie koniec s našou prísahou. Ja som sa vám vtisol do spolku a chcem   sa vám zaviazať, že by som sa viac vymotať nemohol; ale sa to aj vám   zíde. Čo ten z nás zaslúži, ktorý by alebo zväzku alebo jednému z nás   neverný zostal, ktorý by, napríklad, prestal robiť na našom   cieli?“
    </tei:p>
    <tei:p>
     Knieža povedal: „Smrť.“
    </tei:p>
    <tei:p>
     „Dobre, dobre, pán knieža,“ zavolá zasa Pankrác, „smrť, tomu smrť;   a starý Pankrác vám prisahá, že sám roztrieska o prvý múr svoju   hlavu, ak by mu len dakedy na um zišlo zmierenie so Zápoľom. - Hej,   pán knieža, a vy, pán brat Červeň, či vy tiež dovolíte starému   Pankrácovi, aby takto šabľou alebo čím pošepol do ucha váš sľub, keby   ste sa jeden druhému a zväzku tomuto stali neverní?“
    </tei:p>
    <tei:p>
     „Čo myslíte?“ ohlási sa knieža.
    </tei:p>
    <tei:p>
     „Nič nemyslím, nič; ale viete, ja sa chcem na všetok spôsob urobiť   bezpečným. Veľkí páni mávajú dakedy smiešne obyčaje - a mladí ľudia   sľubúvajú dakedy veľmi mnoho, čo ich potom omrzí. Hej, beda tomu, kto   sa s nimi do hry púšťa, lebo sa oni z tých alebo tých ohľadov ľahšie   vyrovnajú s nepriateľom, a tomu padnúť dajú, ktorý najhorlivejšie bol   podporoval ich úmysly!“
    </tei:p>
    <tei:p>
     „Teda nám neveríte?“
    </tei:p>
    <tei:p>
     „Verím, neverím, to je všetko jedno; keby vám neveril, to by som   nič nebol s vami začínal, ale ja len chcem, aby náš zväzok bola   reťaz, ktorú nikto nemôže preťať, pokým jedno ohnivo druhé silne k   sebe viaže.“
    </tei:p>
    <tei:p>
     „Keď tak chcete,“ odpovie knieža, „teda nech sa stane. Ja stojím   za seba - a môj brat tiež. Ten z nás, kto druhého z nás napomínať   nebude v potrebe a na každom mieste, kto by ochladol a nenasledoval   spoločný cieľ - prepadne smrti.“
    </tei:p>
    <tei:p>
     „Tak je dobre, tak - to som chcel. Teraz si ďalej robme, čo máme,   lebo ak železo v prvom ohni kovať nebudeme, nič nevykonanie,“ hovoril   Pankrác.
    </tei:p>
    <tei:p>
     Červeň bol za celý tento výjav ako nemý bez slova, len počúval, čo   sa hovorilo, pozeral, čo sa robilo, a len vtedy, keď všetci prisahali   a sľubovali, bral podiel na rozhovore. Knieža pozeral po svojich   spojencoch so zaľúbením a naostatok sa spýtal, čo má už teraz začať.   - Červeň odpovie: „Teraz rob, čo vieš, predlož nám svoje mienky - a   my budeme robiť; avšak skorej, lebo musíme medzi hostí, ktorí nám   vezmú za zlé, ak sa im neukážeme - a vieš, že tým ľuďom len málo   treba - a už sú ti ako pušný prach.“
    </tei:p>
    <tei:p>
     Knieža povie: „No začiatky som už urobil, a to preloženými   žiadosťami dneskajšiemu zhromaždeniu. Tu som chcel podkopať Zápoľovi   u národa dôveru, čo sa, ako sa mi zdá, pošťastilo.“
    </tei:p>
    <tei:p>
     „Nuž a keby sa i nie,“ skočí do reči Pankrác, „načože je nám   rozum? Nám netreba len slovo, dve, už nás má, kto chce, všetkých vo   vreci - len nie Zápoľa.“
    </tei:p>
    <tei:p>
     Knieža hovorí: „Čo je tu, to je nie po celej krajine - ale však sa   to roznesie a prídu vyššie súdy. V Chorvátsku môj švagor Frankopan a   celá rodina je už zrozumená so mnou, Jakub Székely čaká len, kedy sa   postavím proti Zápoľovi; Ujlakyovci sú tiež zrozumení so mnou - len   teraz aby sme dákosi mohli vystúpiť. Už dačo len začať musíme, ale   len potom, keď Vladislav rozsúdi nad tým, čo mu predložím.   Frankopanovci už išli do Budína a robia na kráľovskom dvore proti   Zápoľovi. Kráľ, viem, mu je nepriaznivý a netrpel by ho, keby mal na   koho rátať v krajine, kto by mu pomáhal zložiť tak obťažného Zápoľu.   A keď sa uznajú za pravdy moje žaloby, ktoré ste dnes počuli, nuž   Zápoľa musí chtiac-nechtiac dolu. To musíme teda čakať. Z druhej   strany však nám treba, aby sa Zápoľa ešte väčšmi do nás zadrel, lebo   len potom budeme mať právo naňho uderiť. - Teraz teda musíme poslať   do Spiša, kde ho pozveme v mene zákona a kráľovského uzavretia, aby   nielen všetkým, ktorí dnes proti nemu žalovali, vyhovel, majetky   povypúšťal, tak aj môj zámok Zombor mi prinavrátil, ale podľa druhého   dekrétu Vladislava, čo nám je nedávno vydaný, prinavrátil aj ročné   úžitky.“
    </tei:p>
    <tei:p>
     „To on neurobí,“ povie Červeň.
    </tei:p>
    <tei:p>
     „Radšej sa dá na kúsky porúbať,“ poznamená Pankrác, „akoby mal   svoju pyšnú hlavu skloniť pred kráľovskými dekrétmi.“
    </tei:p>
    <tei:p>
     „Práve to chcem, lebo potom budeme mať zjavnú príčinu naňho sa   oboriť. - Ostatne, kráľa na to musíme doviesť, aby držal diétu, a tam   vystúpime proti nemu. - Teraz len kto pôjde do Spiša?“
    </tei:p>
    <tei:p>
     „Keď sa vám tak páči,“ povie Pankrác, „nuž pošlite, hľa, tu pána   Červeňa.“
    </tei:p>
    <tei:p>
     „Dobre, dobre. Braček, ty pôjdeš do Spiša, prednesieš palatínovi   naše žiadosti, a to spíšeme všetky krivdy, čo nám porobil. Vy, pán   Pankrác, spytujte sa každého, čo má proti Zápoľovi, a povedzte, že   posielame poslov na Spiš k palatínovi a pýtame ho o priateľské   pokonanie.“
    </tei:p>
    <tei:p>
     „Ja vám všetko urobím, len mi priateľstvo a pokonanie s ním   nespomínajte, lebo keď tie dve slová počujem, nuž sa mi všetka krv   valí do hlavy.“
    </tei:p>
    <tei:p>
     „No, no, vaša milosť,“ odpovie knieža, „to musíme tak povedať. Či   sa nepamätáte, že sme našim sľúbili, že čo budeme môcť vykonať   podobrotky, že to urobíme? No a však som hovoril, že to len, aby sme   dostali príležitosť vzoprieť sa proti nemu -“
    </tei:p>
    <tei:p>
     „Nedbám - poviem, že sme poslali vyslanstvo na Spiš - ale o   priateľstve ani slova.“
    </tei:p>
    <tei:p>
     „Dobre, dobre. Teraz toto naše uzavretie rozhláste všetkým po   stolici. Ty, braček, budeš mi pomáhať rozosielať listy do Chorvátska,   Slavónie, za Dunaj a po stoliciach. Potom, keď bude všetko hotové,   pôjdeš na Spiš.“
    </tei:p>
    <tei:p>
     Potom odišli všetci traja do paloty, kde sa nachádzali ostatní z   hostí.
    </tei:p>
   </tei:div>
   <tei:div type="chapter">
    <tei:head>
     IV
    </tei:head>
    <tei:p>
     Pyšný je ten Spišský zámok - ale pyšnejší jeho pán. Ale akože by   aj pyšní neboli? - Matúš Trenčiansky, pán Váhu a Tatier, býval tu   dakedy a rozkazoval, neohliadajúc sa na nijakého človeka, po celej   Hornej uhorskej krajine; on pomyslel a stalo sa, zmŕštil obrvy a   všetko sa okolo triaslo, povedal slovo a vykonalo sa, kývol rukou a   vyplnilo sa. Jiskra mal silný rozum a silnejšie rameno; krotil   krajiny a kráľov, mieril Čechy, Poľskú i Uhorskú medzi sebou, vládol   srdcami i mysľou Horných Uhier a aj on býval na Spiši. A teraz pán   Zápoľa? - Či je nie skutočným kráľom v Uhrách? - Ej, akože by nebol   pyšný ten Spišský zámok, keď vie o svojich pánoch rozprávať takéto   veci? - A ten pán Zápoľa, či tiež nemá byť pyšný? Bol synom   chudobných rodičov, zostal hajtmanom drabantov; i šiel na vojnu.   Matiáš kráľ ho urobil hlavným vodcom, lebo nachádzala sa v ňom smelá   duša, silné rameno mal od prírody - a naposledok gubernátorom celých   Rakús. Pán Zápoľa si pomyslel: „Dobre, keď už mám dačím byť, teda   musím byť alebo všetkým, alebo ničím;“ - a s troškou rozumu, troškou   šťastia doviedol pánov v krajine na to, že ho po smrti jeho brata   Imricha vyvolili za palatína krajiny. A keď už bol palatínom: „Čo by   som si nerobil nároky i na moc kráľovskú, však beztoho od palatína ku   kráľovi je len jeden stupeň -“ A hneď od prvšieho počiatku, ako bol   zvolený, začal všetko v krajine riadiť; začal sa starať o vojsko,   bojoval proti Poliakom, mnoho ráz i na vlastné náklady, lebo v   krajine nik nechcel platiť, nik nechcel ani len grajciara dávať do   krajinskej kasy, lebo pán nič neplatieva, a čím mali prispievať   sedliaci, to páni sami pre seba pobrali a potom povedali, že sú zlé   časy, že sú zlé roky a že tak ich poddaní nemôžu platiť. Čo bolo teda   robiť? Dobré priateľstvo si s pánmi bratmi nechcel pokaziť, a zas ak   si chcel svoje meno zadržať, ak si chcel vyzískať najväčšiu moc,   musel predsa len dačo začínať. Páni zemania zvyčajne len vtedy   pripasovali šable, vykrúcali fúzy, sadali na kone, keď im Poliak   alebo Turek stúpal už na krk; z Budína chodili len rozkazy a prosby,   a o peniazoch ani vidu, ani slychu, a tak čože mal ten biedny,   bolestný palatín robiť? - Zmŕštil obrvy, nahneval sa, dupal nohou,   napísal škaredé listy do Budína, otvoril meštek a vystavil za pár dní   dakoľko tisíc vojska na nohy, ktoré bolo v stave pozrieť do očí i   Poliakovi, i Turkovi. Ale čože by aj nie? Veď nebolo v krajine   bohatšieho pána ako on, a okrem toho sa všakové chýry po krajine o   ňom roznášajú, že vraj poklady, čo Matiáš kráľ i synovi, i krajine   zanechal, on pobral a sebe privlastnil - Tak sa stalo, že sám, pokiaľ   v Budíne Vladislav na všetky návrhy, prosby a otázky, ležiac na   mäkkom stolci, „Dobre! Dobre!“ vravel, všetko obstarával a kraľoval   vskutku, hoc aj nie podľa mena - Ej, akože by nebol taký pyšný pán   Zápoľa, keď si na všetko toto pomyslí?
    </tei:p>
    <tei:p>
     Aj teraz si o tom myslí.
    </tei:p>
    <tei:p>
     Na tom Spišskom zámku, ktorému v Horných Uhrách nieto páru, bo je   trojakými múrmi obohnatý, teraz si v pokoji býva pán palatín;   najradšej však sedáva v jednej izbe, kde obyčajne písava a čítava,   kde sa všetko, čo sa má stať v krajine, musí prevariť. A pekná je to   izba. Málo je tu obrazov, ako to u veľkých pánov, ktorí obrazy   svojich predkov zachovávajú ako oko v hlave, nijaké zbytočné cifry.   Jedna stena, ktorá je prikrytá drahými kožami, skoro sa černie, iba   keď tu i tu zablysne zlatá alebo strieborná rukoväť šable. Vo   všelijakých figúrach a podobách sú tu povešané zbroje, cifry pušiek,   vykladanie drahými kameňmi, krása nožov, čistota trúb a ich ozdobnosť   zo zlata a striebra, k tomu všelijaké šnúry, ktoré spojujú jednotlivé   kusy, dodávajú okrasu celej izbe, že sa až tak od zlata blyští. V   kúte pri obloku stojí drahým zeleným súknom pokrytý stôl, kde pán   palatín písava, a pri stole červeným aksamietom obtiahnutá leňoška,   kde sedáva. Nad leňoškou visí obraz predstavujúci tvárnosť to   nebožkého pána Imricha Zápoľu, palatína; okolo neho z oboch strán   visí címer Uhorskej krajiny a Zápoľovskej famílie. Oproti stolíku   stoja dvere do druhých zámockých izieb, a nad tými dverami je   vymaľovaný červený vankúšik so zlatými čipkami a kystkami, na ktorom   leží berla, meč, zlaté jablko a koruna Uhorskej krajiny.
    </tei:p>
    <tei:p>
     Pán palatín sedí v tejto izbe sám a sám. V hlave sa mu musia rojiť   všelijaké myšlienky, lebo nepokojne sa sem tam obzerá a jeho čierne   oko hneď do akýchsi papierov, ktoré číta, hneď na korunu nad dverami   vymaľovanú sa obzerá, a jeho veľké čierne oko horí takým prenikavým   svetlom, akoby sa celá hrdosť, celá náruživosť duše človeka chcela na   ňom vyobraziť. Ale aj jeho tvár je taká a dlhá čierna brada jej   dodáva obraz zvláštneho významu.
    </tei:p>
    <tei:p>
     Po chvíli sa otvoria dvere a z nich vystúpi mladý, asi   pätnásťročný šuhaj; bol to jediný palatínov syn Ján. Palatín sa   zdvihol a jeho syn skackajúc pribehol k nemu a bozkal mu ruku, otec   bozkal jeho tvár a pozeral naňho so zaľúbením.
    </tei:p>
    <tei:p>
     „Čo robíte, otec môj?“
    </tei:p>
    <tei:p>
     Otec sa usmial a odpovedal: „Čítam tu o tebe - no ale ty tomu ešte   nerozumieš.“
    </tei:p>
    <tei:p>
     „Nehovorte, otec môj, nehovorte, čo by som nerozumel? - Len mi   povedzte, čo robíte.“ A sadol si na leňošku k otcovi.
    </tei:p>
    <tei:p>
     „Dosť máš ešte na to času. - Či vidíš, čo tamto nado dvermi   namaľované?“
    </tei:p>
    <tei:p>
     „Akože by som nevedel, veď to každý deň vídavam. Je to krajinská   koruna.“
    </tei:p>
    <tei:p>
     „Či sa ti ten obraz páči?“
    </tei:p>
    <tei:p>
     „Hm, načo sa ma to spytujete?“
    </tei:p>
    <tei:p>
     „Nuž,“ zasmejúc sa hovorí palatín, „či sa ťa otec nesmie spýtať na   tvoj úsudok? - No len mi povedz, či sa ti to páči.“
    </tei:p>
    <tei:p>
     Palatín sa usmial a potľapkal syna po pleci. „Dobre, syn môj,   dobre, i mne sa páči; ale čo robí Marienka?“
    </tei:p>
    <tei:p>
     „Vyšíva zástavu. - Poďte len, poďte, otče, uvidíte, ako to krásne   vyzerá. Címer Uhorskej krajiny s címerom Zápoľským spolu, pekným   vencom obtočený, čistým zlatom vyšíva, a nad nimi nápis: Vivat   Palatinus Regni Hungariae. Ale nevyzraďte, bo ona to nechce nikomu   povedať a ukázať, kým to nebude hotové.“
    </tei:p>
    <tei:p>
     „A načo si mi to povedal?“
    </tei:p>
    <tei:p>
     „Nuž viete, ona ma ustavične prekára a keď dačo chcem urobiť, ona   tiež vyzradí. A neviem, prečo ma len ustavične malým kráľom   nazýva.“
    </tei:p>
    <tei:p>
     Palatín sa zasmial, pokýval hlavou a povedal: „Nuž vidíš - to meno   som ti ja sám dal - či sa i na mňa zato budeš hnevať?“
    </tei:p>
    <tei:p>
     „Veď by som sa nehneval, keby dačo bolo vo veci; ale to sa mi zdá   byť posmech, keď ma tým nazývate, čo som ja nie.“
    </tei:p>
    <tei:p>
     „Hm, ale môžeš byť - keby si bol pred dakoľko rokmi len taký   býval, ako si teraz, nuž by si bol uvidel. Vidíš, ja som syn   chudobných rodičov, a predsa čím som teraz? Ján Korvín z ničoho   gubernátorom a jeho syn Matiáš kráľom; - čo by si ty tiež ako Matiáš   hore nevyšiel, keď sa tvojmu otcovi tak vodí ako jeho otcovi?“
    </tei:p>
    <tei:p>
     „A predsa Matiášov syn kráľom neostal -“
    </tei:p>
    <tei:p>
     „Tak je, tak, syn môj, a keď ty máš byť dačím, nuž ten musí zo   sveta; lebo dve slncia na nebi nemôžu svietiť, tak nemôže panovať   Korvín a Zápoľa v Uhorskej krajine.“
    </tei:p>
    <tei:p>
     „Pravdu máte, otče! Korvínovci sa už dosť napanovali; čas je už   raz, aby sa Zápoľovci pozdvihli.“
    </tei:p>
    <tei:p>
     Medzi týmto rozhovorom si mladý Ján sadol k svojmu otcovi a tak   vážne, tak prísne si počínal, že poznať na prvé pohliadnutie, že jeho   otec prvý raz s ním takúto rozprávku nevedie. Nehovorí s ním o   veciach a hračkách detinských, lebo by rád z neho vychovať človeka,   ustavične za tým, čo i on túžiaceho, a tak rozduchuje v ňom ustavične   oheň slávybažnosti. Ako sa rozhovor chýlil ku koncu, vstúpil pán   Verböczy, Zápoľov priateľ, do izby a poklonil sa; palatín mu podal   ruku hovoriac: „Dobré ráno, čo máš nové, braček?“
    </tei:p>
    <tei:p>
     „Nesiem ti novinu,“ odpovedá Verböczy, „zasa prišlo vyslanectvo od   Korvína z Liptova!“
    </tei:p>
    <tei:p>
     „Tušil som to hneď, že Korvín neprestane na mňa dotierať. No však   vieš, že sa susedia nikdy neznášajú. - A kto prišiel?“
    </tei:p>
    <tei:p>
     „Hovorí sa, že Červeň, Korvínov brat -“
    </tei:p>
    <tei:p>
     Palatín si rukou po čele potieral, akoby premýšľal, a potom   povedal: „Či to nie ten, čo v Rakúsach bojoval, taký mladý a tak   zmužile si počínal?“
    </tei:p>
    <tei:p>
     „Akúže máš dobrú pamäť,“ odpovedá Verböczy, „ten istý - bol v   Čiernom pluku, dosť sa namáhal, a predsa nemohol prísť k ničomu. Mne   sa všetko tak videlo, že Matiáš proti nemu dákusi tajnú nevôľu choval   v srdci.“
    </tei:p>
    <tei:p>
     „Hm, pravdu máš, a viem prečo. Matiáš Korvínovu matku videl   najradšej zo všetkých žien, s ktorými mal obcovanie, a lásku svoju   preniesol i na jej syna. Tomu všade predok dával, všade ho   vyznačoval. Medzitým prišiel Červeň, chudobný, od otca zanedbaný, od   matky osirotený šuhaj k vojsku do Rakús, tam sa i svojím rozumom, i   svojou zmužilosťou vyznačoval; keď medzitým Korvín v otcovom šiatri   odpočíval -“
    </tei:p>
    <tei:p>
     „Ej, otče,“ zavolá mladý Ján, „veď som počul, že Korvín odjakživa   prezradzoval smelosť a zmužilosť a že prislúcha medzi najhodnejších   ľudí v krajine.“
    </tei:p>
    <tei:p>
     Otec sa zmŕštil na toto poznamenanie a odpovedal: „Môžbyť, že ti   dakto povedal - ale je to nie pravda.“
    </tei:p>
    <tei:p>
     Ján chytro prehovoril: „Veď to zato nič, že je naším nepriateľom;   ba ja by som rád, aby bol čím najhodnejší, aspoň by víťazstvo   Zápoľovi bolo potom tým väčšie a krajšie, čím by jeho odporník bol   väčší a silnejší.“
    </tei:p>
    <tei:p>
     Tak sa zdalo, že palatín tieto reči ani nepočúva, lebo obrátiac sa   k Verböczymu, ďalej pokračuje: „Ako Matiáš na to pánov potajme   prehováral, aby ho uistili, že si po jeho smrti jeho syna za kráľa   vyvolia, nuž daktorí predhadzovali, že sa o svojho druhého syna málo   stará, tým sa dáko vyhovárajúc, keď nemali vôľu povýšiť jeho syna na   trón! Od tých čias zanevrel na Červeňa.“
    </tei:p>
    <tei:p>
     „Ba ja som počul,“ hovoril Verböczy, „že to urobil preto, aby mu   nik nemohol nadvrhovať, že je nespravodlivý, aby mu nik nemohol   nadvrhovať, že len svojich synov všade pozdvihuje.“
    </tei:p>
    <tei:p>
     „Ha, ha, ha,“ trpko sa zasmeje Zápoľa, „vy páni teraz už všetko,   čo Matiáš urobil, vyhlasujete za spravodlivosť. A predtým? Čo za jeho   života bolo len utlačovanie slobody a práva, ha, ha, ha, to je teraz   všetko spravodlivosťou.“
    </tei:p>
    <tei:p>
     „No, no,“ ozve sa Verböczy, „veď ja hovorím len to, čo som   počul.“
    </tei:p>
    <tei:p>
     „Dobre, dobre,“ zas vezme slovo palatín, „keď bol taký   spravodlivý, keď tak ani náchylnosť otcovskú nepoznal pre samú lásku   k spravodlivosti, čože teda Korvína vyvyšoval, čo mu dal i meno   svojej famílie? No dobre, dobre, nech je, ako chce. - Počúvaš,   Verböczy, kde zosadli tí vyslanci?“
    </tei:p>
    <tei:p>
     „V Podhradí!“
    </tei:p>
    <tei:p>
     „Skoro urob poriadky, aby prišli sem i s príležitosťami; staraj   sa, aby boli čím najlepšie uhostení, povedz im, že sú mi najvítanejší   hostia v dome a zaobchoď s nimi ako s najlepšími priateľmi.“
    </tei:p>
    <tei:p>
     Verböczy pokrútil hlavou, troška sa aj usmial, a bolo na ňom   poznať, že sa čuduje nad palatínovou hotovosťou a pohostinnosťou;   tento to zbadal a povedal:
    </tei:p>
    <tei:p>
     „Čuduješ sa nad mojím počínaním? No ty si môj starý priateľ, vieš,   čo chceme vychovať z našich detí, a tak ti poviem - Syn môj,“   obrátiac sa k Jánovi, hovorí palatín, „choď von sestre povedať, že   dostaneme hostí.“
    </tei:p>
    <tei:p>
     Mladý Ján bol veľmi zvedavý na otcovu rozprávku, a vedel, že je to   len zástera na jeho odstránenie; lež otec hovorí, on musí poslúchať -   a odíde.
    </tei:p>
    <tei:p>
     Palatín pokračuje: „Vidíš, Verböczy, priateľ môj! Vieš, čo z detí   našich chceme vychovať; pekne by to bolo, keby tvoj Štefan zostal   dakedy palatínom a ak Boh dožičí života dobre, uvidíš, že sa to   stane. Korvín stojí v ceste; viem, že ešte vždy dúfa, aspoň ja by som   dúfal, keby som bol na jeho mieste, že krajina, uvidiac Vladislavovu   nespôsobnosť, mňa ešte dakedy na trón otcovský povýši. Korvínovu silu   teda musíme zlomiť; každého najmenšieho, čo na jeho strane stojí,   musíme na akýkoľvek spôsob pritiahnuť k sebe, a potom - uvidíme, čo   urobíme. Viem, že Červeňovi sa nemôže páčiť bratova vyvýšenosť, a keď   on tak nízko, hoci je kráľovský syn, stojí. Červeň má veľkú vieru a   dôveru ľudu, zemianstva, tohto teda na akýkoľvek spôsob musíme získať   pre nás, ba i druhých, čo prídu z Liptova.“
    </tei:p>
    <tei:p>
     „Tých sotva získaš, lebo si všetko s Pankrácom pokazil! A čo si   tohto tiež pekne neprijal?“
    </tei:p>
    <tei:p>
     „Kto raz Zápoľu urazí, kto mu nepovolene pchá prsty do jeho   úmyslov a vynasnažuje sa ich roztrhať, tomu on nikdy neodpustí,“   hovoril s dákousi náruživosťou palatín, a potom pokračuje: „Počuj   teda, poviem ti i to, veď si do všetkých mojich tajomností zasvätený.   - Bojovali sme v Rakúsach, Matiáš držal vo vojsku najväčšiu prísnosť   a každý ho počúval, zatože bol kráľ. Ja som, mnoho nehovoriac,   zachovával jeho rozkazy, a on ma preto povýšil, že som mu tak slúžil,   ako to požadoval, urobiac ma hlavným vodcom. Ja som tiež chcel   zadržať prísny poriadok, ale tu hneď vystúpili proti mne, a obzvlášť   Pankrác s tou rečou, že to nikdy tak nebývalo, ani nebude, že uhorský   zeman je i vo vojne slobodný, lebo on dobrovoľne ide bojovať; čo by   som mu ja rozkázal, že však je on zeman ako ja, že ja im odnímam   práva i slobody. Ja som chcel udržať poriadok, obmedzil som teda   Pankráca; tento sa však ustavične krútil okolo kráľa, ktorý k nemu   mal zvláštnu náchylnosť, a mu hovoril: ,Never nemému Zápoľovi, bo to   sú nebezpeční ľudia, čo nemajú srdce i na jazyku.‘ Keď som chcel dačo   vykonať, Pankrác vždy sa mi staval do cesty. - Ako začal Matiáš   premýšľať o Korvínovom ženení, tu on spolovice privolil k spojeniu   svojho syna s mojou Marienkou; Pankrác však hovoril a prosil kráľa:   ,Nerobte to, nerobte to, lebo si všetko pokazíte; naši zemania nebudú   mať v syna vašej milosti nikdy dôveru, keď jeho žena im rovného   rodu.‘ Tak sa kráľ za Biancu Mailandskú prehlásil.“ Potom palatín   doložil: „A či by mu moja Marienka nebola viacej ku korune dopomohla   nado všetky Talianky i Frankopanky?“
    </tei:p>
    <tei:p>
     „To sa rozumie,“ odpovedal Verböczy.
    </tei:p>
    <tei:p>
     „No teraz choď, braček, prijmi hostí.“
    </tei:p>
    <tei:p>
     Verböczy odišiel, palatín sa hodil zas na svoj skvostný stolec a   ďalej premýšľal. Bohvie, čo sa to krúti okolo jeho srdca. Bohvie, čo   sa mu to za myšlienky snujú v hlave; že však dačo pamätné premýšľa,   to je isté, lebo sa mu obrvy tu i tu ľahko stiahnu, ruka vyzdvihne a   pery sa pohybujú, ako čo by dačo vraveli.
    </tei:p>
    <tei:p>
     Naostatok povie: „Hanbili ste sa do rodiny vojsť so Zápoľom, bo sa   vám priepasť medzi ním a vami videla veľká, obzrite sa však,   vyzdvihnite svoje zraky do výsosti a uvidíte, či let vašich očí   doletí ta, kde Zápoľa stavia sebe a svojej rodine obydlie.“
    </tei:p>
   </tei:div>
   <tei:div type="chapter">
    <tei:head>
     V
    </tei:head>
    <tei:p>
     V Liptovskej stolici si každý láme hlavu na tom, ako pán palatín,   pyšný na svoju hodnosť, hrdý na svoje sily, dumný na svoje zásluhy,   prijme liptovských vyslancov; každý by bol rád, aby mal oči z Liptova   až do Spiša, aby mohol pozerať na palatínovo nové počínanie. Však nik   nič dobré neočakáva, ba mnohí sa strachujú, aby vyslanci zle   neobišli, lebo majú prísne, tvrdé návody, a pán palatín si nedá   brnkať popod nos.
    </tei:p>
    <tei:p>
     Ale čo sa na Spiši robí, to sa v Liptove nikomu ani len   nesníva.
    </tei:p>
    <tei:p>
     Páni vyslanci zosadli v Podhradí, začali sa chystať, riadiť,   poslali sa ohlásiť na zámok a rozmýšľali, ako čo povedia, ako začnú   prednášať svoje nárady.
    </tei:p>
    <tei:p>
     Vtom príde Verböczy, obstarný pán, Zápoľova pravá ruka, pýta o   odpustenie, že si vzal slobodu vojsť k nim, a prosil ich úctive, aby   sa páčilo na zámok hore s celým služobníctvom, so všetkými   vecami.
    </tei:p>
    <tei:p>
     Páni boli týmto pozvaním veľmi zarazení, lebo to neočakávali, a   jeden z ostýchavosti, druhý z nenávisti proti palatínovi a tretí z   nedôvery zdráhali sa prijať toto pozvanie. Verböczy sa obzvlášť okolo   Červeňa krútil, predstavoval mu, že by sa pán palatín za urazeného   cítil, keby s ním nešli, že tu nemajú pohodlnosť, že ich tu nemá kto   zaopatriť. Červeň si pomyslel: „Už tu zas leží dačo za týmito slovami   - on nás chce zaobísť,“ a povedal, že však oni nakrátko sa odpravia.   Ale Verböczy im potiaľ nedal pokoja, pokiaľ neprijali jeho   pozvanie.
    </tei:p>
    <tei:p>
     Prišli na zámok. Všetko ich tu prijalo ako najlepších   priateľov.
    </tei:p>
    <tei:p>
     Pán palatín ich hneď pripustil k sebe.
    </tei:p>
    <tei:p>
     Ako prišli pred palatína, klaňali sa pekne, ako to obyčaj so sebou   donáša, hovorili zvyčajné pozdravenie; on však im podával ruku po   poriadku, vítal ich bez všetkých zvyčajných priepovedí.
    </tei:p>
    <tei:p>
     Palatín sa ukázal teraz prišlým hosťom v obyčajnom odeve, hoci   ináčej obzvlášť vtedy miloval skvostnosť, keď mal prijímať cudzích a   najmä v úradných veciach k nemu prichádzajúcich hostí, rád zvonku   svetu ukazoval svoju silu, takže zvyčajne každý záhyb na jeho šatách   sa zdal kričať, každý kamienok na jeho šabli, jeho odeve sa zdal   volať, každé jeho pohnutie sa zdalo hovoriť: „Silný som, mocný som!“   Druhý raz prijímal vyslanstvá krajinské a stoličné v najnádhernejšej   izbe svojho zámku; teraz uviedol vyslancov do izby, kde zvyčajne   pracovával. Páni vyslanci sa veľmi tomu čudovali, jeden si myslel:   „To sú len tvoje fígle,“ druhý zasa, čo ho nikdy bližšie nepoznal,   nemohol sa dosť načudovať tomu, ako mu môže svet tak ubližovať a   držať ho za takého pyšného človeka. Palatín sa usmieva, pozerá na   nich, prosí, aby si sadli, a dáva každému miesto.
    </tei:p>
    <tei:p>
     Páni si posadali.
    </tei:p>
    <tei:p>
     Palatín začne hovoriť: „Vitajte mi, páni moji, ešte raz; a už či k   Zápoľovi, či k palatínovi prichádzate, ja vás len ako Zápoľa   prijmem!“
    </tei:p>
    <tei:p>
     „My, ako ráčite znať, prichádzame k vašej milosti i ako k osobe, i   ako k palatínovi a prosili by sme o chytré pokonanie,“ prehovoril   Červeň.
    </tei:p>
    <tei:p>
     „Ej, nie tak, nie tak,“ vraví ďalej palatín, „veď času máme dosť   na rokovanie o veciach prísnych, môžeme sa trocha zabaviť i ako   priatelia.“
    </tei:p>
    <tei:p>
     Vyslanci popozerali jeden na druhého, potom pohliadli na palatína   a bohvie, čo si pomysleli.
    </tei:p>
    <tei:p>
     „A vás, pán Červeň,“ pokračuje ďalej Zápoľa, „som od tých čias   nevidel, ako ste sa s nebožkým Matiášom kráľom boli z Rakús   odstránili. Teší ma veľmi, že práve vy ku mne prichádzate, že vás   môžem u mňa privítať vo vážnom úrade.“
    </tei:p>
    <tei:p>
     „Môj úrad trvá len potiaľ, pokiaľ domov neprídem,“ odpovie   Červeň.
    </tei:p>
    <tei:p>
     „No nič to, nič to!“ prehovorí palatín, „začiatok ste pekne   urobili a - váš brat je mocný, má mnoho spôsobov porúčať vás u kráľa,   i ja - nakoľko budem môcť, budem sa usilovať odmeniť vašu   zmužilosť.“
    </tei:p>
    <tei:p>
     „Prosím vašu milosť,“ skočí do reči Červeň, „svoju zmužilosť som   ešte nemal kde ukázať.“
    </tei:p>
    <tei:p>
     „Nebuďteže taký skromný!“ usmievajúc sa pokračuje palatín.   „Pamätám sa ja na vás ešte od Viedne; a mládenec už ukazuje na   budúcnosť muža.“ Potom, obrátiac sa k Štiavnickému, hovorí: „Vy ste   pán Štiavnický - či nie je pravda?“
    </tei:p>
    <tei:p>
     „Áno, vaša milosť!“
    </tei:p>
    <tei:p>
     „S vaším nebožtíkom otcom som neraz poľoval v Liptove; oj, dobre   som ho ja poznal, bol to poctivý človek doma a zmužilý vo vojne. On   vše hovorieval, keď naše ramená v bitkách ustávali: ,Nedajte sa, páni   bratia, poďte, bite; keď vám guľka cez hlavu preletí, nič to nerobí,   veď bez jednej lastovičky bude leto.‘“ Potom, obrátiac sa k pánu   Mrázovi, hovorí: „A vás, pán Mráz, som neraz, keď ste boli chlapcom,   hučkal, dohora dvíhajúc, a vy ste kričievali: ,Nechaj ma, daj mi   pokoj!‘ A keď som sa vás spýtal prečo, nuž ste mi odpovedali, že sa   ma bojíte, ,keď máš bajúzy‘, hovoriac. Pravda, to už bolo dávno, ale   je to milé človeku, keď sa rozpamätá na tak dobre strávené hodiny,   ako som ja moje dakedy v Liptove strávil. Dobrí to ľudia u vás,   veselí, kamarátski.“
    </tei:p>
    <tei:p>
     „Nie vždy, nie vždy,“ odpovedá s dákousi nechuťou pán Mráz.
    </tei:p>
    <tei:p>
     „Veď je pravda, veď je pravda,“ skočí zas do reči palatín,   „Liptáci vedia hýbať i rozumom i ramenom, keď na to príde. Tak   nedávno v mojom vojsku proti Poliakom sa Liptáci, môžem povedať,   skoro najlepšie držali. - Nuž, hľa, tak je to, tamdolu, keď sa proti   Turkom ide, hoc by sa naše horné stolice ako držali, nuž to o ich   zmužilosti sem hore ani chýr prísť nemôže; ale tu hore dačo začíname,   tu sme doma, a tak skorej vieme, ako sa ktorý držal. - Vy, pán   Bodický, ste tiež dobre pomáhali; a čo ste potom sem na Spiš   neprišli, keď sme sa tu po vojne s Poliakmi zišli? - Ja by vás bol   veľmi tu rád videl -“
    </tei:p>
    <tei:p>
     „Keď ma nik nevolal, vaša milosť,“ odpovedal Bodický s poklonou a   ďalej hovoril: „Ostatne vašu dobrotu si za mnoho vážim.“
    </tei:p>
    <tei:p>
     „Nik nevolal? Ale, preboha, ako mohli moji ľudia na vás zabudnúť?   - Verböczy, ktože mal vtedy správu nad domom a domácnosťou?“
    </tei:p>
    <tei:p>
     Verböczy, ktorý vyslancov dnu uviedol, tiež tu bol, i odpovedal na   palatínovu otázku: „No ja sa veru dobre už na to nepamätám, ale sa mi   tak vidí, že pán Berzevický -“
    </tei:p>
    <tei:p>
     „No, tak je, tak. Ale, páni moji, oboznámim vás najprv s mojou   rodinou, pokiaľ nepôjdeme k večeri.“
    </tei:p>
    <tei:p>
     „Bude nás tešiť, ale by sme prosili vašu milosť určiť čas, kde by   sme mohli predniesť vašej milosti naše veci a záležitosti,“ hovoril   Červeň.
    </tei:p>
    <tei:p>
     Palatín odpovedal: „Ach, keď sa vám tak ľúbi, veľmi vďačne vám to   poviem. No zajtra som tak zaneprázdnený, že sa to nemôže stať, ale -   pozajtre, alebo potom. No veď času máme dosť, a krem toho nebude   škodiť, keď sa u mňa zabavíte! - Len to ešte, páni moji,“ hovoril po   malej prestávke Zápoľa, „prosil by som vás, aby ste mi len dvaja   predniesli vaše záležitosti.“
    </tei:p>
    <tei:p>
     A potom ešte mnoho hovoril pán palatín s liptovskými vyslancami;   pri každom sa zastavil, každého aspoň po mene poznal, o každom vedel   povedať dačo dobré, ku každému sa prihováral ako k starému   známemu.
    </tei:p>
    <tei:p>
     Potom podľa svojho prvšieho návrhu zas povedal pánom vyslancom,   aby sa páčilo do druhej izby, kde ich bližšie zoznámi s rodinou; lebo   vraj, keď sa bude páčiť tu dlhšie zabaviť, treba sa bližšie poznať s   celou rodinou.
    </tei:p>
    <tei:p>
     A páni vyslanci, hoc aj namrzení prišli do Spiša, hocako sa na   palatína hnevali, predsa, keď ich tak predchodil, nemohli mu mrzko   odpovedať; lebo je to u nás taká obyčaj, že zlé za zlé, dobré za   dobré. A tak povstávali, poklonili sa a zaďakovali pánu palatínovi za   jeho dobrotu.
    </tei:p>
    <tei:p>
     „Bez všetkej poklony, páni moji, len tak ako doma, len tak ako   doma,“ povedal Zápoľa a viedol ich do druhej izby.
    </tei:p>
    <tei:p>
     A už tu to inak vyzeralo. Zrkadlá veličizné zo samého uliateho   striebra a ocele sa prestierali na maľovaných stenách, okolo oblokov   visel od povaly až po zem v rozličných záhyboch červený aksamiet, na   stene boli namaľovaní predošlí páni Spišského zámku a okolo nich zo   všelijakých kvetov spletené vence. Riad sa len tak lisol od zlata a   striebra. - Ej, pekne to tu všetko vyzerá, všetko ukazuje na   kráľovské bohatstvo.
    </tei:p>
    <tei:p>
     Ale čože je to všetko, čo je táto krása, čo je tá márnotratnosť   krásy proti kráse Marienky Zápoľovej, ktorá tu pri obloku sedí pri   stolíku? - Mnohý človek sa zháňa po bohatstve, druhý po sláve, tretí   po hodnosti; ale každý by všetko to na celý život zanechal tak, keby   mu nebo len raz dožičilo uvidieť Marienku Zápoľovú.
    </tei:p>
    <tei:p>
     Palatín uviedol pánov vyslancov do izby svojej rodiny. Tu sedela   pri Marienke jej tetka, palatínova sestra, obstarná už panna, ktorá   zastávala po smrti jej milosti pani palatínovej matku a domácu paniu   na Spišskom zámku; mladý Ján, pekný šuhajec, syn palatínov, stál pri   nich a zhováral sa s nimi. - Palatín, ukážuc pánom vyslancom svoju   rodinu, povedal: „Moja dcéra Marienka, moja sestra Anna, môj syn   Ján,“ a potom, obrátiac sa k vyslancom, každého menoval po mene.
    </tei:p>
    <tei:p>
     Páni sa poklonili a domáci tiež; Marienka vstala zo stolice a   prichádzajúcich tak pekne privítala, tak pekne pozrela, taký utešený   úsmev jej zakvitol na ústach, že prichádzajúci zabudli na slová,   ktorými ju chceli osloviť, a len oko sa dívalo na krásu dievčaťa, na   jeho utešený úsmev. Palatín prehovoril slovo jedno, druhé, Marienka   sa všeličo spytovala, panna Anna sa dozvedala, čo tam v Liptove nové;   a mladý Ján, chytro sa spriateliac s neznámymi, spytoval sa na pána   Korvína, rozprával im o Viedni a spytoval sa ich, ktorí z nich tam   boli.
    </tei:p>
    <tei:p>
     Ale to ten rozhovor dákosi nejde. Palatín i s Verböczym zanechali   palotu, Mráz sa zabáva s pannou Annou a Bodický s Jánom a Červeň,   ktorý najbližšie sedí k Marienke, len tu i tu slovo prerečie,   Štiavnický hovorí, ale tiež nie mnoho, lebo Marienka má toľko rečí,   toľko pekných výpovedí, že sa málokedy dačo preriecť dostane.
    </tei:p>
    <tei:p>
     Červeň tu i tu pokradomky pozrie na krásne dievča a potom, ani   nevie prečo, či ako čo by sa bál naň hľadieť, či ako čo by mu   zakázané bolo naň podívať, sklopí oči do zeme, poblednuté líce mu   očervenie; a keď sa ho Marienka dačo spýta, tu sám nevie, čo   odpovedá, len si pomyslí, že to muselo byť dačo nepatrné.
    </tei:p>
    <tei:p>
     Prišiel palatín, sluha volal pánov k večeri - a všetci ta   odišli.
    </tei:p>
    <tei:p>
     Pri večeri Červeňa posadili k Marienke, hoc dosť tomu odporoval,   palatín sa zas obzvlášť s Mrázom, ktorý sa zo všetkých zdal   najtvrdší, najpevnejší, zhováral a zabával; a keď sa tu i tu z druhej   strany stola Červeňa dačo spýtal, to zvyčajne na tri otázky jednu   odpoveď dostával, lebo ten to či nepočul, či nechcel počuť. - Palatín   naňho vše veľkým okom pozrel, ohliadol sa na svoju dcéru, ktorá   ustavičným štebotaním svojho suseda zabávala, a s úsmevom povedal:   „Ej, pán Červeň, veď dákosi o nás starých nedbáte!“
    </tei:p>
    <tei:p>
     „Čo ráči vaša milosť?“ spýta sa Červeň s dákymsi rozpakom.
    </tei:p>
    <tei:p>
     „Už sa vás tri razy spytujem, čo pán knieža za správy dostal z   Budína; lebo ako povesť nesie a tu jeho milosť pán Mráz mi vraví,   Turci na Valašskú udreli - a vy nepočúvate. Zdá sa mi, že vás   rozhovor nás starých nezaujíma.“
    </tei:p>
    <tei:p>
     „Ach, ba áno. To nemôže vaša milosť povedať.“
    </tei:p>
    <tei:p>
     „No len, no. Veď som skúsil. Čože ste mali za zaujímavý predmet?“   spýta sa palatín.
    </tei:p>
    <tei:p>
     Červeň chcel odpovedať, ale sám nevedel čo, chcel sa k palatínovi   prihovoriť, ale nešlo mu to, chcel s ním na inú rozprávku obrátiť, a   nevedel, odkiaľ má začať. Marienka, vidiac ťažkosti svojho suseda,   odpovedá otcovi: „Dovoľte, otče, aby sme to pre seba zadržali.“
    </tei:p>
    <tei:p>
     Palatín sa zasmial, pokrútil hlavou a povedal: „No, to vy veru   zavčasu máte tajomnosti medzi sebou!“
    </tei:p>
    <tei:p>
     „Nuž a čože by sme nemali?“ s ľahkosťou prerečie Marienka a zas,   obrátiac sa k svojmu susedovi, pokračuje v predošlom rozhovore.
    </tei:p>
    <tei:p>
     Bolo po večeri. Palatín povedal pánom „dobrú noc“, oni sa   porúčali; Marienka im povedala „dobrú noc“, oni sa tiež porúčali, len   Červeň dákosi, keď ona naňho s úsmevom oko hodila, nemohol jej tak   odpovedať ako druhí a len potichu, akoby sám pre seba „dobrú noc“   zašeptal.
    </tei:p>
    <tei:p>
     Všetci sa rozišli do svojich izieb, len Zápoľa s Verböczym ešte   spolu ostali. Palatín preriekol svojmu priateľovi: „Len ich zadrž tu   čím najdlhšie, lebo keď u nás troška zdomácnejú, nebudú v stave svoju   bezočivosť zachovať; a keď tu nič nevykonajú, sebe budú pripisovať   prehru. Maj sa okolo Červeňa a Štiavnického, Mrázovi daj pokoj, lebo   ten sa zdá šípiť, čo chceme. Pri večeri mi dosť také nahovoril, čo by   som druhý raz nezniesol. Zajtra ráno sa rozhovor s Červeňom - Dobrú   noc! Dobrú noc!“
    </tei:p>
   </tei:div>
   <tei:div type="chapter">
    <tei:head>
     VI
    </tei:head>
    <tei:p>
     Keď slniečko na nebi vstáva, to sa celá krajina trasie, akási   velebná vážnosť vstúpi na tvár zeme, akýsi tajomný cit sadne na srdce   človeka, lebo život premohol v tmavej noci tvár smrti a každé   stvorenie ide s novou silou v ústrety dňu, ktorý preňho hotuje mnoho   zlého, mnoho dobrého. Pekné je to srdce človeka za času vychádzania   slnca, bo všetky city i žiadosti podávajú si ruky v bratskej harmónii   a človeku, ktorý ani nevie prečo, tak je dobre na srdci, tak je ľahko   na duši, že by objal v tichom zápale celý rod ľudský, celé   stvorenie.
    </tei:p>
    <tei:p>
     A predsa keď človek hlbšie pohliadne dookola, môže uvidieť, že tu   i tu sa nájdu ľudia, ktorí tak s vychádzajúcim, ako aj zachádzajúcim   slncom nedostávajú úľavu srdca, že nevstupuje do ich duše ten tajný   súzvuk všetkých síl a moci, nebývajú občerstvení tajomným pôsobením   noci, a to všetko preto, že duša trpí, že cíti, a sama sa vzpiera   proti všetkej pomoci, že sama sebe pomáhať nedopúšťa. Takéto noci   radšej rozdierajú rany srdca, ako by ich mali liečiť. Svitanie je   ešte bolestnejšie ako mrkanie, lebo od mrkania mnoho bolestných   pocitov preletelo srdcom a každý nechal trčať svoje žihadlo v jednom   mieste, ktoré je najútlejšie pre človeka. - Poznám ja také noci.
    </tei:p>
    <tei:p>
     Vyšlo to pekné krásne slniečko nad Spišským zámkom a osvietilo   celé okolie, že to vyzeralo ako panna, ktorá sa práve na sobáš   vyobliekala. Vyšlo, pohliadlo do oblokov zámku ako do zrkadla a našlo   v jednom z nich mládenca, ktorý upretým okom pozeral na okolnú   krajinu a nepohnute premýšľajúc, zdal sa byť zamorený v   myšlienkach.
    </tei:p>
    <tei:p>
     To bol Červeň. Od včera cez celú noc až do bieleho rána stojí pri   obloku, oka nezažmuruje, na odpočinok sa nekladie, na spanie nemyslí,   lebo iné jeho dušu zaujíma, iné zabáva jeho myseľ. - Slniečko ho   privítalo svojím horúcim bozkom, a on to necíti, len oko spozorovalo,   len oko, nemôžuc vydržať silnú žiaru, sa odvrátilo, na čo sa strhol a   zbadal po prvý raz, že je už ráno.
    </tei:p>
    <tei:p>
     Ako zo sna prebudený poobzeral sa dookola, pomyslel si a sadol ku   stolu, kde ležali porozhádzané písma. Začal písať, ukladať všetko do   poriadku, ale to akosi nešlo.
    </tei:p>
    <tei:p>
     Oprel hlavu na dlane a sedel.
    </tei:p>
    <tei:p>
     Zaklopalo to na dvere raz, druhý, a len na tretí raz sa ohlásil.   Dvere sa otvorili a dnu vstúpil pán Mráz už celkom vyobliekaný, ako   čo by mal predstúpiť pred samého pána palatína.
    </tei:p>
    <tei:p>
     „Dobré ráno! - Ako ste spali?“
    </tei:p>
    <tei:p>
     Červeň odpovedal „dobré ráno“, a na druhú otázku len hlavou   pokýval.
    </tei:p>
    <tei:p>
     „No, ale ste museli tiež dobre nespať, tak ako ja, lebo ste tak   zavčasu vstali ako ja. Mne v tomto diabolskom hniezde akosi nič   nechutí. - Prišiel som k vám na poradu a sa vás spýtať, čo máme   robiť. Palatín nám tu chce svojimi hostinami ústa a svojou   prívetivosťou oči zapchať, aby sme nevideli, čo robí, aby sme sa čím   skôr s ním odbavili.“
    </tei:p>
    <tei:p>
     „Musíme sa všetci o tom pozhovárať, a tak počkajme, kým sa druhí   pozobúdzajú.“
    </tei:p>
    <tei:p>
     „Ej, prvšia im je ich práca ako spanie,“ povedal a poberajúc sa   išiel do susedných izieb, kde ostatní dvaja vyslanci nocovali. Červeň   zostal sám. Sadol k stolu a začal teraz papiere usporadúvať, lebo na   to ešte nemal kedy pozor obrátiť, a ako hlava vyslanstva musel všetko   mať v poriadku. Pri včerajšom chytrom presťahovaní na zámok mnoho sa   sem a tam pohádzalo - a priviedlo do neporiadku.
    </tei:p>
    <tei:p>
     O krátky čas prišiel i Štiavnický, i Bodický s Mrázom, ktorí   pozdravili Červeňa. Ten povedal s úsmevom: „No, však by ste ešte   radšej spali? - Vidíte, taký je ten náš pán,“ - ukazujúc na Mráza,   „nemilosrdný, že keď on nemôže spať, ani druhým sna nechce   dožičiť.“
    </tei:p>
    <tei:p>
     „No, pán brat, len nevyskočte z kože,“ prerečie Bodický.
    </tei:p>
    <tei:p>
     „Nič nám je po daromných rečiach,“ odpovie Mráz, „dajte tomu   pokoj. Ja myslím, aby sa čím skôr u palatína odbavili, a tak si   pýtajme k nemu prístup. - Čo tu máme darmo tráviť čas, a viete, že   nám je drahý, že knieža musí zvedieť čím skôr, ako stoja veci.“
    </tei:p>
    <tei:p>
     „Ale to tiež bude vedieť, že nemožnosti nesmie od nás očakávať, a   krem toho vybrali sme sa na týždeň. Palatín povedal, že nás dnes   nemôže vypočúvať,“ hovoril pán Červeň, na čo Mráz zavolal:
    </tei:p>
    <tei:p>
     „Akokoľvek, mne je tu ako v pekle, lebo ma tá palatínova   prívetivosť páli na duši; dosť chcel som s ním včera tvrdo zachádzať,   ale on ma tak pekne zaobišiel, že som ani nezvedel, iba keď sme   pánbohviekde zasa boli. - Ja tu nemôžem obstáť.“
    </tei:p>
    <tei:p>
     Štiavnický sa pousmial, hodil okom na Červeňa a povedal, ukazujúc   naňho: „Ale Červeňovi sa bezpochyby ešte nebude chcieť!“
    </tei:p>
    <tei:p>
     Ten naňho pozrel i spýtal sa, prečo to vraví.
    </tei:p>
    <tei:p>
     „No len daj pokoj, ako čo by sme to všetci včera neboli zbadali -   a tak sa mi zdá, že si celú noc nespal.“
    </tei:p>
    <tei:p>
     Trhlo to Červeňom, ktorý potom, sklopiac oči, nič neodpovedal.   Štiavnický zas hovorí: „Zápoľa to tiež zbadal, a preto nás tu tak   zdržuje. Braček, nebolo by to zle. Preto sa tebe nechce odtiaľto.“ -   Štiavnický len hovoril takéto slová Červeňovi, ktorý sa tu i tu   nasilu usmial a nesmel pohliadnuť dohora, lebo hoc to predtým cítil,   predsa hádam ani sám nevedel, že sa v jeho prsiach stala akási zmena.   Ale ostatným slovám dobre porozumel, ba sa zľakol; lebo hoc celú noc   ani oka nezažmúril, hoc ustavične myslel, predsa nevedel prečo,   nevedel, na čo myslel, samo to slovko „ona“ sa mu vynášalo pred jeho   celou dušou. Ale kto, to mu nezišlo na um.
    </tei:p>
    <tei:p>
     Teraz sa mu všetko vysvetlilo, i pocítil, na koho myslel, i   rozpamätal sa, prečo ho sen neobvil svojím rúškom.
    </tei:p>
    <tei:p>
     Zľakol sa sám nad sebou.
    </tei:p>
    <tei:p>
     Štiavnický tým uštipačnejšie naň dorážal, až naostatok Mráz   povedal: „Dajte raz tomu pokoj. Ja by som myslel, že mu alebo   závidíte, alebo, že chcete, aby vás dakto tiež nakáral. - Ale čo   potom? Hoc by bola kráľovnou všetkej zemskej krásy, je Zápoľovou   dcérou - a tak so všetkým koniec. - No, pán brat,“ obrátiac sa k   Červeňovi, hovorí, „robteže raz poriadok a povedzte, čo máme   začínať.“
    </tei:p>
    <tei:p>
     „Ja myslím, aby sme dnes dali pokoj, ale zajtra musí palatín vec s   nami dokonať.“
    </tei:p>
    <tei:p>
     „Už keď je tak, dobre,“ odpovie Mráz, „ale zajtra nechže dačo z   toho bude, lebo ja odtiaľto zutekám a celý Liptov proti vám   pobúrim.“
    </tei:p>
    <tei:p>
     „Všetko jedno,“ zas so smiechom prehodí Štiavnický, „celý svet sa   môže pobúriť, on na to dbať nebude, a len keď mu čierne oči   zasvietia, to mu viacej zaškodí.“ Červeň sa akoby nahneval, i   odpovedal: „Môže byť, že si ty taký, ale ja ti ukážem, že sa človek   nemá báť ani búrky, ani čiernych očí.“
    </tei:p>
    <tei:p>
     „Dobre máte,“ odpovie Bodický, „lebo ten, čo sa bojí, už popredku   prehral bitku.“
    </tei:p>
    <tei:p>
     „Vy hovoríte po vojensky,“ zas sa ozval Štiavnický, „ale medzi   vojnou a čiernymi očami je veľký rozdiel, lebo pri týchto je výhra   len tam možná, kde obidve stránky prehrali. - Či by si nepristal, aby   aj ona tak ako ty prehrala?“ povedal Červeňovi a odišiel za   druhými.
    </tei:p>
    <tei:p>
     Zostal zasa sám a sám. Priateľove slová mu začínajú jedno po   druhom prichodiť na um, a on je rád, že ich počul, i nerád, že ich   druhí počuli. Ale teraz už celkom inak cíti, inak myslí ako predtým.   Predtým to bol akýsi nepoznaný, tmavý, hlboký pocit, ktorý ťahá jeho   srdce, čo je vlastne príčina jeho nepokoja. Tak to zvyčajne býva,   často robíme, myslíme a cítime to, o čom sami nevieme, čo nám len   potom zrejmým ostane, keď nám to druhí osvietia, alebo príčinu   zadajú, aby sme sami si to hľadeli osvetliť.
    </tei:p>
    <tei:p>
     Ale málo času sa minulo, čo zostal sám, lebo zasa vstúpil pán   Verböczy, a ako predtým, tak i teraz veľmi prívetivo sa   prihováral.
    </tei:p>
    <tei:p>
     „Práve ste príhodne nadišli, práve som si žiadal prehovoriť s vami   pár slov, lebo viem, že vy nám najskôr môžete pomôcť.“
    </tei:p>
    <tei:p>
     „Veľmi vďačne,“ povie Verböczy, „čo len budem môcť; ale mnoho   nesmiete očakávať,“ hovorí ďalej s úsmevom, „lebo i ja som tu len   hosť.“
    </tei:p>
    <tei:p>
     „To je nie ťažká vec.“ A tu ho pýtal, aby im čím skôr vyjednal   prístup a dohovorenie s palatínom. Verböczy prisľúbil a čudoval sa,   čo je pánom tak náhlo, prečo sú takí nespokojní. Červeň odpovedal   obyčajnými rečami, ako sa prednášajú výhovorky vtedy, keď dostatočné   príčiny alebo nemáme, alebo keď sa nám s opravdivými nechce na   svetlo.
    </tei:p>
    <tei:p>
     „A obzvlášť vám sa čudujem,“ povedá Verböczy, „vám, ktorý ste tak   dobre u palatína zapísaný. - Neviem, čo vás tak domov naháňa.“
    </tei:p>
    <tei:p>
     „Viete, pane, my sme vyslanci môjho brata a ako nám je naložené,   tak musíme konať.“
    </tei:p>
    <tei:p>
     „Ej, veď o deň o dva je nič. - A krem toho neviem, či vám má byť   viac brat, ktorý pre vás nič nerobí, a či pán Zápoľa, ktorý vás tak   miluje ako vlastného syna. Ej, keby ste vedeli, ako pán palatín   onehdy o vás hovoril, keď bola o vašom bratovi reč, nuž neviem, čo by   ste potom povedali.“
    </tei:p>
    <tei:p>
     Červeňovi sa to všetko zdalo čudné, ale sčiastky nechcel nič   odpovedať, a tak mlčal. Verböczy čakal na odpoveď, a keď ju   nedostával, ďalej pokračuje. „A škoda, že Korvínovci a Zápoľovci tak   krivo pozerajú jeden na druhého: ale vidí Pán Boh, Zápoľa je nie na   príčine. Však on nič proti tomu nemal, aby knieža liptovský s jeho   dcérou bol spojený, a tak keď mu chcel jeho dieťa dať za manželku,   iste ho nemusel nenávidieť.“
    </tei:p>
    <tei:p>
     „Ja pána Zápoľu poznám viacej len z chýru ako osobne, a tak by mi   bolo milé čím skôr sa s ním osobne zoznámiť.“
    </tei:p>
    <tei:p>
     „A chcete to? To bude palatína veľmi tešiť.“
    </tei:p>
    <tei:p>
     „Ja rozumiem, aby sme mohli predniesť naše veci.“
    </tei:p>
    <tei:p>
     „Tak? - teda dobre. Majte len strpenie a azda sa vaše žiadosti   vyplnia.“
    </tei:p>
    <tei:p>
     S tým odišiel. - Čo to boli za reči? Zápoľa ho miluje ako syna. -   Prečo? A začo? - Či to sám Zápoľa Verböczyho nenastrojil? - Že by mal   viac Zápoľu nasledovať? - Ej, čudné sú to reči - ťažké uhádnutie. Čo   hovoril Štiavnický? Či nie, že palatín voľačo pri ňom zbadal, čo sa   jeho druhom nepáčilo? A či on to pri ňom nechcel použiť? - Ale taký   malicherný a nízky ani nie je, ani byť nemôže. Však svet si môže   všeličo myslieť a od výroku, ktorý svet nad nami vynáša, závisí naša   viera u pospolitosti. Hej, preč, preč odtiaľto.
    </tei:p>
    <tei:p>
     Verböczy sa zas vrátil. „Ej, ale ste šťastný, tak sa mi vidí,“   povedá Červeňovi, „akoby sa všetkým vašim žiadostiam a vinšom už prv   ešte, ako v duši vašej vzniknú, vyhovelo. - Pomyslite si, z práce,   ktorú dnes pán palatín mal mať so Spišskou stolicou, je už na dnes   nič; lebo sú páni stoliční a deputácia, čo sem mala prísť, takí   zaneprázdnení, že pýtajú pána palatína o pozhovenie. - A tak, ak sa   vám páči, ráčte predniesť vaše veci jeho milosti.“
    </tei:p>
    <tei:p>
     Pán Čeveň bol so všetkým hotový, poďakoval sa Verböczymu, zavolal   so sebou Mráza a išiel k palatínovi. Verböczy, len čo zostal sám,   pobral sa k Štiavnickému, ktorý nechcel tak zanechať milú mu   návštevu. Bodického dosť prehovárali, aby zostal doma, lebo si včera   pán palatín pre ľahšie rokovanie vyprosil, aby len dvaja predniesli   žiadosti kniežaťa liptovského; ale pán Bodický povedal, že je on   vyslanec ako druhý, a tak tiež ide za svojou povinnosťou pred   palatína.
    </tei:p>
    <tei:p>
     Za zeleným stolom na červenom stolci v peknom čiernom aksamietovom   kabáte sedí pán palatín, a hoc je len jednoducho oblečený, predsa už   z vonkajšej podoby jeho vidieť, že je nie obyčajný človek, že moc a   vláda spočíva v jeho rukách.
    </tei:p>
    <tei:p>
     Všetci traja vyslanci vošli dnu. Palatín sa ľahko uklonil a pýtal,   aby sa páčilo sadnúť, hovoriac k tomu: „Prosím vás, prednášajte   slobodne, bez papiera, potom mi to tu, čo mi máte povedať, môžete   zanechať. Ostatne, povedzte mi, či sú to verejné záležitosti, o   ktorých vám pán knieža prikázal vyjednávať, a či viacej moje osobné?   Lebo by, ak sú verejné, musel zavolať pisára -“
    </tei:p>
    <tei:p>
     „Netreba tu nikoho,“ odpovedá nakrátko Mráz.
    </tei:p>
    <tei:p>
     Červeň začne hovoriť: „Pán knieža dá pýtať vašu milosť, aby ste v   nasledujúcich punktoch ráčili porovnať:
    </tei:p>
    <tei:p>
     Po prvé: Aby ste pánom Šovdovcom, a tak Liptovskej stolici,   Švoňavy nazad vydali.“
    </tei:p>
    <tei:p>
     „Na to vám odpoviem,“ hovorí Zápoľa, „že je to celkom nemožné,   lebo podľa listov a dokumentov Švoňavy sú nie úrekom Šovdovcov, ale   majetnosťou spišskej kapituly, a tak čo sa Liptovu odobralo, to sa   stalo podľa práva.“
    </tei:p>
    <tei:p>
     „Ale tie listy by sme museli vidieť,“ odpovie Červeň, „tak by sme   to mohli prijať ako istotu; lebo čo sa od koľko rokov vedie proces, o   týchto listoch sme nič nepočuli.“
    </tei:p>
    <tei:p>
     „Už akokoľvek, páni moji, ja som ich videl a mne hádam len   uveríte?“
    </tei:p>
    <tei:p>
     „Kedy ako,“ odpovie Mráz.
    </tei:p>
    <tei:p>
     Palatín zahryzol do gamby a povedal, aby sa ďalej prednášalo.
    </tei:p>
    <tei:p>
     Červeň začne:
    </tei:p>
    <tei:p>
     „Po druhé: V Žibritove gruntovné panstvo svojim poddaným   poodnímalo všetky majetky bez všetkej príčiny a vyhnalo ich preč, keď   títo ale proces vyzdvihli, pán palatín lapil stranu zemanom a   poddaní, hoc mali pravdu, museli vyjsť navnivoč. Pán knieža liptovský   prosí teda a pýta jeho milosť pána palatína, aby túto vec ešte raz   vzal hore a žibritovskému poddanstvu učinil zadosť.“
    </tei:p>
    <tei:p>
     Palatín sa usmial i povedal: „Páni moji, ja nevidím, začo sa tu   pán knieža má a môže zaujímať. Čo sa gruntov sedliackych týka, viete,   že prislúchajú gruntovnému panstvu, a tak keď si ich pán vezme, nuž   vezme len svoju vlastnosť.“
    </tei:p>
    <tei:p>
     „Dobre, dobre, pán palatín,“ zavolá Mráz, „ale tu sa inak majú   veci. Sedliaci poplatia svoje dane a poplatky, gruntovné panstvo si   to zdrží a potom, keď stolica pýta dane, nuž dá pán svojho sedliaka   obrať zo všetkého a vyženie ho preč, a pán palatín mu potom ešte   stranu chytí, to je to, nad čím sa pán knieža zastavuje. Hej, inak to   bolo za Matiáša! Ba nech som dobrý, celý svet by bol videl, či by   sedliak nebol našiel pravdu.“
    </tei:p>
    <tei:p>
     „Hm, ja za to nemôžem, že Matiáša viac nieto, ja som ho   neusmrtil,“ s akousi trpkosťou vyriekol Zápoľa; „a čo sa tejto veci   týka, tu som ja inak nemohol robiť, lebo pán má právo na grunty   svojho poddaného a celá vec prislúcha pred panskú stolicu a nie ku   mne.“
    </tei:p>
    <tei:p>
     „Ale nemá právo ho oklamať. Ja nedbám, keď si nevyplní svoje   povinnosti, nech robí s ním, čo chce, ale keď svoje veci poplatí,   nechže mu dá pokoj. Ej, pán palatín,“ ďalej hovorí Mráz, „keď sa nám   zdá, že máme v dačom právo, neprehliadajmeže cez prsty i právo   druhého, a tak sa to robí od tých čias, ako umrel Matiáš; hej, nieto   už viac spravodlivosti.“
    </tei:p>
    <tei:p>
     „Pán Mráz,“ s pýchou povedá palatín, „držte si jazyk za zubami,   lebo vám nemusím odpovedať na vaše otázky; a takým ľuďom, ktorí sa   dotýkajú mojej osoby, viem na ľahký spôsob zapchať ústa -“
    </tei:p>
    <tei:p>
     „Ej, viete, viete, pyšný palatín, viete. I pravde ústa zapchávate,   i kniežaťu liptovskému by ste radi ústa zapchali; i kráľovi by ste   radi ústa zapchať, a len tým by ste dovolili hovoriť, ktorí by tak   ako vy kvákali. Hej, poznáte Székelyho? Poznáte Čierny pluk? Dobre,   dobre, odchodím od vás preč, aby ste mi ešte ústa nezapchali, ale   budem rozprávať, ale budem kričať, na čo to palatíni Uhorskej krajiny   vyšli, ako s nepriateľom držia proti Uhorskej krajine, ako proti   Korvínovi z malicherných príčin, pre svoje osobnosti potajme pracujú!   Ej, budem kričať, kričať, kým to pánu palatínovi nezahudie v ušiach!“   - A s tým sa vyrútil von.
    </tei:p>
    <tei:p>
     Pán Bodický vyšiel za ním. Z akého úmyslu? Či tiež tak myslel ako   Mráz, či chcel ho upokojiť? To my nevieme.
    </tei:p>
    <tei:p>
     Palatín zostal ako hromom omráčený, nehneval sa tak na obsah   Mrázových rečí ako radšej na to, že sa mu tak dakto opovážil hovoriť;   lebo to bolo prvý raz v jeho živote, čo jeho uši počuli také slová.   Očervenel i obledol, do očí mu vstúpila krv a brada sa začala triasť.   Vstal i pozrel na Červeňa, hodil naňho čudný pohľad, v ktorom sa i   opovrhovanie, i nenávisť, i zlosť, i akési tajné úfanie miešalo.   Červeň tiež vstal i povedal:
    </tei:p>
    <tei:p>
     „Odpusťte, vaša milosť, odpusťte, že sa to stalo; pripisujte to   viac Mrázovej osobnosti ako nám alebo Liptovu, alebo môjmu   bratovi.“
    </tei:p>
    <tei:p>
     „Vášmu bratovi? - Áno - jeho sú to náuky, z jeho to školy vyšiel   Mráz, lebo ho Pankrác vychoval - a Mráz tie slová tiež nenašiel na   ulici; ale tu hovorí Zápoľa, že nestrpí pohanenie od nijakého človeka   pod širokým slncom a ukáže Korvínovi, čo je to týkať sa jeho   mena.“
    </tei:p>
    <tei:p>
     „Ale nepripisujte to, preboha, pán palatín, Korvínovi!“
    </tei:p>
    <tei:p>
     „Jemu, jemu! Veď nie tebe, lebo ty ešte nemáš čo Zápoľovi na oči   vyhadzovať a Zápoľa, hoc i pochodíš z Korvínovcov, ešte úfa v teba;   ale tvojmu bratovi, kde len bude môcť, stúpi na pätu a zrazí ho do   priepasti, lebo pohanil Zápoľu.“
    </tei:p>
    <tei:p>
     „Nie tak, nie, pán palatín, on od vás nič nežiada, len aby ste mu   dali istú odpoveď na jeho otázky -“
    </tei:p>
    <tei:p>
     „Ja jemu odpoveď? Chcel som mu dať, ale teraz ukážem, že som   palatín! - Nič mu neodpoviem, nech bude tak, ako je. - A vy, pane,   zostaňte tu u mňa a uvidíme, čo sa dá urobiť, môže byť, že ešte vy,   od otca i brata opustený, sadnete na stolec kniežatstva, na ktorom   sedí váš brat; lebo Zápoľa je mocný a Zápoľa vám to sľubuje.“
    </tei:p>
    <tei:p>
     „Odpusťte, ja dary neprijímam, najmä keď to má stáť moje   presvedčenie, moju slobodu a moju vernosť.“
    </tei:p>
    <tei:p>
     „Teda aj vy brojíte proti Zápoľovi, aj vy ste nabratý korvínovským   duchom? Pravda, i vy ste Korvín, a ako noc so dňom sa zniesť nemôže,   ako sa ony požierajú, tak Zápoľa s Korvínom stáť nemôže.“
    </tei:p>
    <tei:p>
     „Ja, verte mi, ani s vami, ani s mojím bratom ako s osobami   nedržím, lebo viem, že obidvaja sa nenávidíte, že obidvaja svojimi   slovami a činmi dačo inšie prenasledujete; ale nakoľko môj brat chce   zahájiť krajinu od záhuby, musím byť pri ňom, nakoľko vy sebevôľu v   krajine napomáhate, stranu ľuďom nesvedomitým neviem prečo, lapáte,   som proti vám!“
    </tei:p>
    <tei:p>
     „Proti mene, slabé páňatko? A čo s tým vyzískaš? - No choď si k   svojmu Korvínovi a povedz mu, že Zápoľa odkazuje, že pokiaľ kvapka   krvi v jeho žilách koluje, nezabudne na Mrázové slová a že   neodpočinie, kým jeho vlastných ľudí na svoju stranu neobráti, takže   keď on bude najlepšieho priateľa tískať na prsia, v tie časy tento   bude cicať zo srdca jeho krv a odnášať ju Zápoľovi, že sa tak Zápoľa   dozvie o jeho myšlienkach ešte prv, než ony dušu jeho prelietnu, že   jeho vlastná tôňa bude to zradzovať Zápoľovi. - Tak sa vie Zápoľa   pomstiť za jedno jedinké pohanenie!“
    </tei:p>
    <tei:p>
     Palatín v takej náruživosti dohováral tieto slová, akej Červeň   nebol ešte svedkom vo svojom živote. Ale čo počať s ním? Náruživosť   je potopa, ktorej sa hate klásť nemôžu, lebo ona i hate, i ľudí, i   vrchy, i doly so sebou poberie a zničí vo svojom prúdivom toku.   Červeň zanechal izbu a išiel sa hotoviť na cestu.
    </tei:p>
    <tei:p>
     Zápoľa zostal sám a sám. Len teraz si popremýšľal, čo pohovoril,   len teraz sa mu ukázalo pred zrkadlom jeho duše všetko, čo môže pôjsť   z jeho povzbudenia; lebo si predsavzal, čo myslel, čo snoval, držať   potajme a s ničím nevychádzať na svetlo, teraz to však vyjavil, a   bohvie, čo z toho pôjsť môže. Veď náruživosť zvyčajne sama seba   vyhovára, a nikdy neuzná, že sama seba podkopáva.
    </tei:p>
    <tei:p>
     Ale mŕštil obrvami ten pán palatín, prechádzal sa chytrým, prudkým   krokom po izbe. Odrazu zastal i hovoril: „Ale dobre, nech sa dozvie,   čo už dávno tušil, nech si myslí celý svet, čo chce, ako chce, ešte   je zato Zápoľa dosť silný, aby uskutočnil svoje ciele bez všetkého   pretvarovania.“
    </tei:p>
    <tei:p>
     Ako to dohovára, vstúpi dnu s veselou tvárou Verböczy. Pozastaví   sa nad palatínovou premenou, nad výrazom jeho tváre a len na otázku   „Čo nové?“ vraví: „Dobre stojíme, hovoril som so Štiavnickým, to je   človek, ktorý sa celkom dá nakloniť na našu stranu, len zaobchádzaj s   ním pekne!“
    </tei:p>
    <tei:p>
     „Teraz? Pekne? - No ale dobre, utíšim sa, lebo mi treba takých   ľudí. Ak sa dá nakloniť a zradí svojho pána, dobre, budem ho vodiť na   zlatej retiazke, kým ho za jeho podlosť nezrútim do priepasti, do   ktorej on uviedol svojho pána; budem mu držať pokrm pred očami a   dotiaľ mu nedám doňho zahryznúť, pokiaľ svoje kroky nezverí morským   hlbinám, zemským priepastiam - a nezhynie.“
    </tei:p>
    <tei:p>
     „Ej, braček, tak nemyslime s ľuďmi, ktorí nám podávajú pomocné   ruky!“
    </tei:p>
    <tei:p>
     Ale Zápoľa zas zmŕštil čelo i povedal: „Pravda, ja potrebujem   takých ľudí, ale oni predsa len zostanú zradcami; a aby so mnou to   dakedy neurobili, čo so svojimi predošlými pánmi, nemusíme sa im dať   nasýtiť našou priazňou.“
    </tei:p>
    <tei:p>
     „Len ešte tak nehovor, lebo sme ešte nič nevyhrali. Ja hovorím, že   sa dá pre nás nakloniť, lebo vravel, že on to nepochopuje, ako ti   svet tak môže ubližovať, že ťa on celkom takým nenašiel, akým ťa jemu   predstavovali; to je všetko.“
    </tei:p>
    <tei:p>
     „Teda ho priveď sem!“
    </tei:p>
    <tei:p>
     Verböczy odišiel a o krátky čas prišiel so Štiavnickým, ktorý bol   celkom premenený, naľakaný. „Ale čože sa robí?“ spytoval sa. „Naši   ľudia všetko zberajú, stroja sa domov a akosi zle zazerajú.“
    </tei:p>
    <tei:p>
     „Nechajte ich zazerať,“ hovorí Zápoľa; „ja by som mal ešte   prerieknuť s vami zopár slov, lebo viem, že sa i vy odstránite.   Viete, ako som vám hovoril, ja som bol priateľ vášho otca, a tak by   som chcel z toho ohľadu urobiť dačo i pre vás. Potrebujeme kastelána   na Zomborský zámok, vám by som teda rád toto miesto dožičiť, akožto   synovi môjho priateľa; či by ste ho prijali?“
    </tei:p>
    <tei:p>
     Štiavnický ani sám nevie, čo sa mu robí, nevie, kde a odkiaľ   takéto šťastie prichádza, lebo je chudobný zeman, a tak sa mu to   mnoho vidí, čo pán palatín dáva. Ale sa rozpomína na dačo, čo mu   stojí v ceste na prijatie tak dobrého miesta, i pýta sa: „A či ste sa   s Červeňom o Zombore, ktorý pán knieža pýta nazad, pokonali?“
    </tei:p>
    <tei:p>
     „Teda i to ešte pýta?“ trpko sa zasmeje palatín: „Počujte, z toho   nebude nič, lebo Korvín nemá právo na Zombor, Zombor vždy pripadal   palatínovi krajiny, a tak ako palatín mám naň právo. Mňa do toho nič,   či mu ho dakto prisúdil, či nie; dosť na tom, ja musím brániť práva   môjho úradu - lebo keby dal človek tým štedrým pánom gazdovať tak,   ako to vtedy robili, keď Korvínovi toľko statkov nadelili, nuž by   dnes-zajtra musel ísť kráľ po žobraní a palatín by ho musel ako   slepého vodiť z dom do domu.“
    </tei:p>
    <tei:p>
     „No to je inšie,“ prehovorí Štiavnický, „tak teda i Vladislav v   Levoči falošne súdil, i Korvín sa nemá na vás sťažovať.“
    </tei:p>
    <tei:p>
     „To on len na to používa, aby ľudské srdcia mohol odvrátiť odo   mňa, a to všetko preto, že som ja krajinu na to doviedol, aby   Vladislava, a nie jeho za kráľa volila.“
    </tei:p>
    <tei:p>
     „Pán knieža všetko, čo robí proti vám, robí zo zápalu za svoju   vlasť, a preto, že sa všetko v krajine zle robí.“
    </tei:p>
    <tei:p>
     „Verte vy len tomu. Často človek koná pod zásterou svätých vecí za   svoju osoblivosť. - Korvín vám ukazuje na svojho otca, hovorí, že   teraz zle krajina stojí, lebo že je kráľ slabý, palatín   nespravodlivý, ale len pozrite, čo ste vy uhorskí zemania sami pred   dakoľko rokmi hovorili; nuž uvidíte, že ja nič inšie nerobím, len to,   čo ste si vy žiadali. Matiáš vám odnímal slobodu, nakladal s vami ako   so sedliakmi, robil, čo chcel v krajine, vy ste všetci na to   zazerali, lebo sa vám to nepáčilo; a teraz, keď hájim vaše zemianske   práva, nakladám s vami ako so zemanmi a na tom stojím, aby Vladislav   sa riadil podľa práva, nuž zas len hovoríte, že je všetko zle ako   predtým. Povedzte mi, kto vám uhovie? - No ale zostaneme pri tom;   pravda, prijmete kastelánstvo na Zombore?“
    </tei:p>
    <tei:p>
     „Ja vašej milosti môžem len ďakovať.“
    </tei:p>
    <tei:p>
     „No ale chcete chrániť zemianske práva?“
    </tei:p>
    <tei:p>
     „Chcem, chcem.“
    </tei:p>
    <tei:p>
     „Dobre, teda odstúpte od Korvína, ktorý bojuje proti nim.“
    </tei:p>
    <tei:p>
     „Ak je Korvín taký, ako ste hovorili, musím ho zanechať s dobrým   svedomím.“
    </tei:p>
    <tei:p>
     „Teda neveríte tomu, čo hovorím?“
    </tei:p>
    <tei:p>
     „Verím, verím,“ odpovedal potichu trasľavým hlasom Štiavnický,   akoby cítil slabosť, že pre vlastný zisk zanecháva človeka, ktorému   do týchto čias veril. - Čudné je to srdce človeka, vo svojom vytržení   sľubuje všetko, chce nasledovať dobré, ale príde sľub, výhľady,   pohodlie, povýšenie, majetnosť, a zanechá predmety svojho zápalu.   Aspoň zápal, hoc je aký mocný, hoc je zaujatý za akúkoľvek svätú vec,   neobráni a neudrží sa tam, kde sa mu dačo skutočného podáva; aspoň   nadlho nie, obzvlášť u duší, ktoré nevedia opovrhnúť všetkým, čo chce   znivočiť ich úmysly. Len veľkí duchovia nehľadia na zisk a nesledujú   svoj zápal.
    </tei:p>
    <tei:p>
     „Dobre, pane,“ hovorí Zápoľa, „vykonajte svoju službu v Liptove a   v Budíne, potom pôjdete na Zombor; ale odo dneška vás považujem za   svojho spojenca a aj plat budete dostávať. Vniknite do tajností   kniežaťa a oznámte mi to. Najmä ale hľaďte roztrhať s ním   Červeňa.“
    </tei:p>
   </tei:div>
   <tei:div type="chapter">
    <tei:head>
     VII
    </tei:head>
    <tei:p>
     Smutné oblaky ležia nad Liptovom, hmla zakryla okolie, nevidieť   vŕšok, nevidieť rovinu a dediny a stromy; vtáča nešteboce na poli,   lebo sa utiekalo pod strechy domov, utieklo medzi stromy a otriasa si   tam od hmly ovlažené percia z krídeliec. Človeku sa nechce z izby,   lebo mu akási tmavá, neznáma clivosť zasadla na prsia, takže nevie,   prečo netúži za lícom prírody, nesmúti za utopenou tvárou slnca v   hustých hmlách; ale sa tisne k prsiam druhého človeka, hľadá potechu,   hľadá veselosť u svojich domácich a počúva, ako srdce jeho milených   oproti nemu bije.
    </tei:p>
    <tei:p>
     Ej, smutno je to všade, všetko sa zdá zahrúžené v tuhej   ochablosti, lebo podľa toho, akým okom hľadí slniečko na prírodu, i   táto sa správa, kvietok otvára očká a volá k slncu, svojmu   kochankovi, aby prišlo, aby nahliadlo do jeho nebeských očiek i   pobozkalo jeho líčka umorené túžbami, alebo ich zatvára, plače samo v   sebe, i sníva o pekných chvíľach, keď sa so svojím obľúbencom,   neobzerajúc sa na budúce hodiny, ako motýlik s motýlikom zahrávalo.   Len človek, pyšný, dumný človek, zmŕšti vo svojej vysokomyseľnosti   obrvami a akoby celej prírode navzdory myslí na nepriateľstvá, kuje   spôsoby, ktorými by mohol uhovieť svojim náruživostiam; lebo človeka,   ak len sám to chce, nič nepretrhne v jeho konaní, nič neukrotí jeho   úmysly, okrem dosiahnutia toho, čo si žiadal.
    </tei:p>
    <tei:p>
     Aj okolo Likavského zámku hmly sa len tak chmária, je nimi obvitý   ako starec šedinami, ako mesiac slnečnou žiarou; a predsa keď   pohliadneme dnu, uvidíme, že sa ľudia nesprávajú podľa tmavého stavu   prírody, ale žiari na ich tvári oheň, ktorý hýbe celou ich   prirodzenosťou.
    </tei:p>
    <tei:p>
     A pán knieža sa zdá byť najväčšmi pohnutý, nehovorí mnoho, ale   jeho tvár je zamračená, oko horí čudným ohňom, akoby sa bálo, že by   všetko, čo stojí okolo neho, mohlo zapáliť, pozerá dolu na jedno   miesto, akoby ho chcelo prepichnúť, zahryzuje do gámb a len počúva,   čo hovorí pán Štiavnický. Potom Mráz vezme slovo:
    </tei:p>
    <tei:p>
     „Ale vaša milosť, neodsudzujte ho a nedávajte toľko na naše slová,   kým ste jeho samého nevypočúvali, môžbyť, že sa my v tom mýlime, a   okrem toho vám vravím, že sú to len pletky; lebo kto to slýchal, aby   kedy sa Korvín mohol zniesť so Zápoľom?“
    </tei:p>
    <tei:p>
     „Dosť je na tom, čo hovoríte!“ povie knieža, „viem, ako to býva,   keď človek upadne do osídel lásky, viem, že taký človek sebou   nevládne; ale preto, čo by tisíc ráz prisahal, never mu, lebo prídu   okamihy, keď prekľaje svoje prísahy. A čo Zápoľa, či ten to   nespozoroval?“
    </tei:p>
    <tei:p>
     „V prvší večer,“ vraví Štiavnický, „zdá sa, že všetko spozoroval -   viete, ako sa to nedá ukryť - lebo o tajomnostiach vravel, ktoré oni   spolu vraj za taký krátky čas medzi sebou majú - a on nič na to   neodpovedal!“
    </tei:p>
    <tei:p>
     Štiavnický prestal a dlho sa díval na knieža, akoby pozoroval, či   jeho slová naň účinkujú; potom, keď knieža len mlčal, ako čo by s   akousi zvedavosťou ďalej viac a viac chcel počúvať, ako čo by mu   tieto, preňho také horké správy prichádzali vhod - začal hovoriť   ďalej: „Potom, ako odišli Mráz s Bodickým, zostal s palatínom sám a   sám. - Čo medzi sebou hovorili, neviem; len to vám môžem ešte   povedať, že keď sme odchodili, nuž Zápoľa hovoril: ,Zdraví choďte, aj   vám všetko dobré vinšujem - a nezabudnite,‘ hovoril so smiechom,   ,pozdraviť vášho brata tak, ako som vám povedal‘.“
    </tei:p>
    <tei:p>
     „Ej, pán brat,“ zasa prehovorí Mráz, „viete, ja by Zápoľu v lyžici   vody utopil, keby mohol, a tak ja jemu nič neverím. Môžbyť, že aj   chcel Červeňa len jedovať, alebo ho u nás v podozrivosť uvádzať.“
    </tei:p>
    <tei:p>
     „Čo Zápoľa myslel, to nemôžem povedať, ale čo som videl a počul,   to rozprávam. - A viete, že sa mu zo Spiša tiež nechcelo?“
    </tei:p>
    <tei:p>
     „Veď je pravda,“ odpovedá Mráz, „že sa mne pri ňom to jeho tiché   konanie tiež nepáči; viete, ja by som ako hrom rád uderiť na   nepriateľa a v prvom ohni roztrieskať jeho hlavu, ale či on môže za   to, že na Spiši inak myslel ako ja?“
    </tei:p>
    <tei:p>
     „Dosť na tom,“ zas vezme slovo knieža, „kto ľúbi Zápoľovu dcéru,   ten nemôže jeho nenávidieť, a on večnú nenávisť proti nemu prisahal;   ten nemôže milovať jeho nepriateľov, a on nám sľuboval večnú vieru,   on bol mojím spojencom. A ako v mojich žilách vrie krv veľkého   Matiáša, tak chcem a budem a musím pracovať proti všetkým, ktorí   škvrnia Matiášovu slávu. A tak zahyň každá myšlienka, ktorá napomáha   Zápoľove úmysly, umĺkni a zmrzni každý cit, ktorý vedome či nevedome   sa nespája s naším cítením; nech je zničený každý skutok, ktorý   napomáha to, proti čomu ja bojujem, proti čomu vystupujeme my   všetci.“
    </tei:p>
    <tei:p>
     I starý Pankrác, ako zvyčajne, keď sa dačo na Likave stať alebo o   dačom sa radiť malo, bol tu a počúval rozhovor bez miešania sa doňho;   teraz však prehovoril s akousi jemu nezvyčajnou vážnosťou: „Či to   vaša milosť proti Červeňovi hovorí?“
    </tei:p>
    <tei:p>
     „Áno, áno, lebo on teraz môže podkopať všetky základy našich   veľkých úmyslov, on, ktorý - hoc by i myslenie, i presvedčenosť sa k   nám obrátila, predsa vždy ta ťahaný bude, za to zaujatý bude, čo my   zatracujeme.“
    </tei:p>
    <tei:p>
     „Ej, pán knieža,“ zas hovorí Mráz, „dajte pokoj. Hoc by sa mu aj   dačo bolo stalo, či on ranu šabľou nevyreže a ju nepripáli ohňom   našich pušiek? - Ej, pravdu máte, je to hriech chovať v srdci len tú   najmenšiu náklonnosť k Zápoľovcom; ale to pravdu nemáte, keď na slová   druhých toľko dávate, nespýtajúc sa ho sám o tom.“
    </tei:p>
    <tei:p>
     „Nespýtam? Spýtal som sa ho, a on povedal: ,Áno, tebe ako bratovi   poviem, áno, rád ju vidím, neviem prečo a začo.‘ A keď som ho mal k   tomu, aby sa odriekol všetkého, nuž sa na mňa oboril s výpoveďou: ,A   či myslíš, že je ľudské srdce nie dosť veľké, aby objalo i tri svety?   Či človek nemôže i milovať a pri svojej láske zastávať i svoje sväté   presvedčenie? A keď som sa ho spýtal, či chce so mnou večne   zostávať, či chce všetko moje konanie podporovať, odpovedal: ,Nakoľko   je ono čisté, nakoľko odo mňa môžeš požadovať - áno!“
    </tei:p>
    <tei:p>
     „Teraz vám už verím, pán knieža,“ vypovie Mráz, „to je primnoho,   to neznesie nijaký statočný človek z korvínskej strany.“
    </tei:p>
    <tei:p>
     „A na čomže ste sa uzniesli, pán knieža?“ spýtal sa   Štiavnický.
    </tei:p>
    <tei:p>
     „Na ničom. Nuž ako mu mám zveriť vedenie mojej strany, národ za   mňa zaväzovať, sľub vernosti prijímať v mojom mene, keď on prísahám   svojim neverí alebo aspoň na ne nič nedáva? - Do Turca pôjde iný. - A   on, kde sa obráti, do toho mňa nič; aspoň večne nech sa odo mňa   vzdiali, keď mu je Zápoľa milší ako ja, nech jeho prítomnosť nekalí   naše spolky, ktoré sú založené na čistom základe. - Nech sa nikdy sem   neukáže pred moje oči, lebo pohľad na moju krv v ňom len vzbúri krv   moju vo mne. Nech ide a zradí všetko, čo vie, všetko, čo odo mňa   počul, ja sa ho naveky zriekam, neuznávam ho za moju krv, lebo keby   bola v ňom len kvapka podobnosti alebo pokrvnosti, nikdy by sa   nemohol nakloniť mne nepriateľskej strane; alebo tá krv, ktorá v ňom   vrie, je taká odrodená, taká pokazená, že nevidí vlastnú hanbu vo   svojom znížení, že Zápoľa i jemu je úhlavný nepriateľ. - A tak večná   nech je medzi nami priepasť, večne nech sa od nás vzdiali, aby ani   jeho dych nenakazil povetrie, v ktorom dýcha Korvín!“
    </tei:p>
    <tei:p>
     „Počkajte, počkajte, pyšný knieža,“ náruživo hovorí Pankrác, ktorý   odrazu vyskočil a stal si pred knieža, „počkajte a zadržte tie ohnivé   slová vo svojich najhlbších prsiach, lebo ak ich ďalej vypustíte,   spália všetko, čo je okolo vás, a hádam i vy nevstanete viacej z   pohoreniska. - Pamätáte na svoj sľub, keď ste povedali, že ten, ktorý   by alebo zväzku, alebo jednému z nás zostal neverný, zaslúži smrť! -   Ak Červeň zaslúžil, to mu sám pošepnem do ucha jeho sľub; ale ak ho   vy len pre jeho lásku odsudzujete - stojte a zodpovedajte sa pred   starým Pankrácom, lebo Pankrác hovorí, že vy na taký spôsob Červeňa   opúšťate - a pyšný knieža, čo tým zasluhujete?“
    </tei:p>
    <tei:p>
     Knieža jedným krokom postúpil nazad nevediac, čo má odpovedať,   lebo na taký odpor nebol pripravený; zapálil sa potom a do tváre mu   udrela všetka krv, jeho mladé rameno sa pozdvihlo akoby k hrozbe. Ale   ako sa jeho oko zišlo s Pankrácovým okom, upadlo rameno a celá jeho   postava vzala na seba čudnú tvárnosť. Mráz sa na to díval nevediac,   čo sa robí, nevediac, komu má chytiť stranu, lebo o prísahách,   sľuboch, ktoré Pankrác a knieža spomínali, nevedel nič, a tak vlastne   nevedel, čo je medzi nimi; len Štiavnický, ktorý vedel, čo prečo   robí, vystúpil a vyvýšeným hlasom povedal:
    </tei:p>
    <tei:p>
     „Pán knieža, či si dovolíte takéto reči hovoriť, či sa opováži   dakto tak spupne vystupovať proti vašej veľkosti?“
    </tei:p>
    <tei:p>
     „Mlč, mlč, ty nástroj pekla, ktorý sväté zväzky pokrvnosti a   sľubov chce boriť,“ zakričí Pankrác, „ja chcem dostať počet zo   skutkov a slov od kniežaťa, a nie od teba!“
    </tei:p>
    <tei:p>
     „Počet odo mňa?“ s príkrym smiechom odpovie knieža. „Vy počet odo   mňa, od svojho kniežaťa?“
    </tei:p>
    <tei:p>
     „Od ktorého závisíte ako poddaný od pána,“ priloží k tomu   Štiavnický.
    </tei:p>
    <tei:p>
     Ale sotva to dopovedal, tu sa Mráz zastarie do reči a povie: „Hej,   odpusťte, pán knieža, ja vás mám rád a umriem za vás, keď na to   príde, ale to si vyprosím, aby v mojej prítomnosti dakto uhorského   zemana menoval poddaným. Zeman nemá pána okrem Boha, lebo i sám kráľ   je mu len bratom. Ja vás rád vidím a urobím za vás čokoľvek, ale nech   Štiavnický odvolá, lebo dnes mne, zajtra tebe; - a zato je tiež nič,   že dakto desať a ja len jednu brázdu oriem, zato sme my všetci   jednakí i pred Bohom, i pred svetom.“
    </tei:p>
    <tei:p>
     „No len, no, veď sa to len Pankráca týka, ktorý sa vyhráža   kniežaťu!“ odpovie Štiavnický; na čo knieža:
    </tei:p>
    <tei:p>
     „Práve preto, že bojujem za vaše slobody, a on nepristáva na naše   dobré úmysly. Ja to nebudem a nemôžem trpieť - nech, komu sa nepáči,   odo mňa odstúpi. Ja nikoho nasilu k sebe nemôžem priťahovať, práve   preto zriekam sa i Červeňa, že je náchylný k strane, ktorá sebevoľne   podľa vlastnej ľúbosti podkopáva naše slobody.“
    </tei:p>
    <tei:p>
     „Ja proti slobode, ja proti právu?“ s trpkosťou povie starý   Pankrác. „Vedzte, pán knieža, že skôr tisíc Korvínovcov vystúpi proti   zemianskym právam ako ja, že skôr tisíc ráz sa Váh hore Tatrami   obráti, ako ja pristanem k Zápoľovi!“
    </tei:p>
    <tei:p>
     „Teda, čo zastávate Červeňa?“ spýta sa knieža.
    </tei:p>
    <tei:p>
     „Preto,“ odpovie Pankrác, „že odsudzujete dobrú dušu a príčiny na   to nemáte.“
    </tei:p>
    <tei:p>
     „Veď sa vám ukáže, či som mal príčinu, či som nemal; vy sa   nestarajte do vecí, ktoré sa vás netýkajú, lebo vy nie ste Matiášov   syn ako Červeň. Nik sa tak nemôže previniť náklonnosťou k   zápoľovskému rodu ako Korvín. Teraz, pán Mráz, vy pôjdete do Turca,   sadnete na Sklabiňu, Červeňovi vypoviete i bratstvo, i priateľstvo s   nami a budete tam mojím námestníkom; vy, pán Štiavnický, pôjdete do   Budína a poviete Frankopanovi, na čom sme so Zápoľom zostali.“
    </tei:p>
    <tei:p>
     Knieža hovoril pevným odhodlaným hlasom; Štiavnický i Mráz prijali   sebe udelené povinnosti a povolania, len starý Pankrác sa akoby   žiaľom premožený hodil na stolicu, zakryl si rukami tvár, akoby   plakal, potom vyskočil a tichým, vážnym hlasom povedal: „Zostaňte   teda pri tom! - Odsudzujte najlepších, najbližších svojich priateľov.   Starý Pankrác zostane sám a bude spomínať časy uhorskej slávy, časy   kráľa Matiáša a bude plakať nad odrodenosťou jeho synov!“ Potom   skočí, dupne nohou, šedivú hlavu vydvihne dohora, že jeho biele vlasy   sa ako živé rozlietnu dookola, i pevným hlasom povie: „Nie, nie, dosť   je na tom, čo som teraz sĺz v prvšom okamihu vyronil - muselo to   mnoho byť, lebo starého Pankráca nik ešte slziaceho nevidel; nebudem   plakať, ale si budem myslieť, ako treba Zápoľu zničiť i ako istým   ľuďom do ucha šeptať!“
    </tei:p>
    <tei:p>
     Hodil na knieža začervenalým okom, chytro sa obrátil, a kým to   páni spozorovali - už ho tu viacej nebolo...
    </tei:p>
    <tei:p>
     Ako sa tí páni vyslanci zo Spiša vrátili, Korvínovi všetko, čo sa   ako stalo, čo Zápoľa myslí, povedali, umienil si pán knieža hneď a   hneď poslať posla do Budína. Radil sa s Červeňom i s druhými, ktorí   náhlili a na Zápoľu zle hovorili. Červeň bol jednoslovný, keď sa ho   knieža dačo spýtal, odpovedal na otázku, a viacej veľmi málokedy;   utekal od ľudskej spoločnosti, najradšej sa sám so sebou bavieval a   blúdil po pustom poli, po širokých horách, po tmavej noci sám a sám.   Červeň je šuhaj v najlepšom kvete, keď mladosť je hotová škriabať sa   vo svojej sile do neba, a predsa je bez všetkého zápalu na všetky   reči, ktoré mu hovorí knieža. On ich vypočúva, ale ako čo by sa do   jeho duše nevmestili, ako čo by jeho srdce druhý raz také mäkké, bolo   zmrznuté, ani sa len na ne nepohne, ani slova neodpovie; a keď sa   knieža o dačom spytuje, keď pýta od neho radu, to zvyčajne kývne   hlavou, mrdne plecom a povie, že chce to nasledovať, čo rozmyslí   knieža.
    </tei:p>
    <tei:p>
     Kniežaťu sa to hneď zdalo čudné, spytoval sa ho, čo mu chybí, či   sa mu stalo dačo nepríjemné, či nie je chorý; ale Červeň zvyčajne   odpovedal „nič mi nechybí“ a zas len po predošlom myslel a mlčal.   Knieža sa zas spytoval, či mu on dačo neurobil, či je on nie príčina   jeho nevôle; ale zas len „ach nie“ odpoveď dostával.
    </tei:p>
    <tei:p>
     Naostatok to začalo Korvína mrzieť, začal premýšľať a pozastavovať   sa na svojom bratovi. Všelijako myslel a cítil, lebo mu prišlo na   rozum, že to môže byť akási nedávno povstavšia nenávisť alebo aspoň   nenáchylnosť k nemu. Začal si uvádzať na myseľ časy jeho premeny i   zoznal, že od toho času, ako sa zo Spiša vrátil, stal sa celkom   inakším človekom. Či sa mu nezapáčil Zápoľa? - Ba čo je najhoršie, či   sa nemohol so Zápoľom, ktorý má zvláštny spôsob zachádzať s ľuďmi a   priťahovať ich k sebe, spriateliť? A môj brat? Tak si myslel knieža a   stislo mu to srdce, zastavilo mu dych prv ešte, ako si to dokonale   rozmyslel.
    </tei:p>
    <tei:p>
     Od tých čias nemal knieža pokoj, odpočinok, lebo ako jedom   napustená rana jatrilo sa mu to v srdci. Tá myšlienka nechcela ho   viacej ani zanechať. Keď začal premýšľať o svojich priateľoch, vždy   mu prišiel na um brat - či všetci priatelia nemôžu byť takí? - Keď o   nepriateľoch, to mu na um prišiel zas Červeň - či je horší nepriateľ,   a či taký, ktorý nás zapredáva pod zásterou priateľstva? - Čo ušla   hodina, to sa knieža väčšmi vzďaľoval od brata; čo jedna myšlienka sa   v ňom zrodila, tým prebehúvala proti nemu jeho dušou dakási nevôľa. -   Ale to nemohlo tak dlho trvať, lebo ešte ani to nevedel, na čom   stojí, prečo sa hnevá, čo ho rmúti. Začal sa teda spytovať najprv   Mráza, ale ten mu odpovedal, že jemu je všetko jedno, nech je človek,   aký chce, len nech si koná svoje veci a nenávidí Zápoľu; s tým však   vedel knieža toľko ako prv. Obrátil sa potom ku Štiavnickému, a ten   mu povedal, že je to bezpochyby náchylnosť ku palatínovej dcére, a   rozprával o najmenšom pohnutí, o najmenšom slove, ktoré povedal   Červeň, ktoré jemu hovorili.
    </tei:p>
    <tei:p>
     Knieža vedel, čo chcel vedieť. Najprv len zďaleka začal bratovi   hovoriť o Márii, o jeho mlčanlivosti a chladnosti k nemu; keď však   Červeň sám sa mu zveril a nič netajil, začal knieža silnejšie naňho   dobíjať, predkladať mu, načo si má robiť daromné myšlienky, že mu   druhí, ak sa to dozvedia, nebudú dôverovať, a mal ho k tomu, aby sa   odriekol všetkého. Červeň sa zľahka pousmial a smiech, riedky to hosť   na jeho líci, dodával výraz slovám: „Vy slabí ľudia, čo sa bojíte   cítiť, aby ste milosť ľudí neutratili, ktorí nie sú spôsobní vyššieho   citu, vyššej myšlienky; slabí ľudia, ktorí hneď padajú, len čo sa   dakto usmeje, ktorých úmysly sú založené na takom slabom základe, že   len čo oni za dačím inším zatúžia, len čo sa im najmenšie slovko   postaví do cesty, už sa hneď boja pádu a stroskotania svojich   myšlienok.“
    </tei:p>
    <tei:p>
     Potom Červeň odišiel z Likavy preč, nik nevie prečo; len ktorísi   sluhovia hovoria, že v ostatnom okamihu jeho prebývania na Likave   počuli tuhý hovor medzi pánom kniežaťom a jeho bratom, že hovorili   hlasne zvýšeným a náruživým hlasom, ale o čom hovorili, to nevedeli   udať.
    </tei:p>
    <tei:p>
     Nato dal pán knieža zavolať Štiavnického, Pankráca, Mráza a dlho   sa s nimi radil o vážnych veciach. Mali poslať vyslanstvo do Budína,   ktoré malo Frankopanovi a jeho milosti pánu kráľovi dať na známosť,   ako stoja veci so Zápoľom, všetci radia, aby sa poslal ta Červeň, len   pán knieža zmŕšti obrvy a odporuje tomu. Zo slova k slovu prišlo k   rozhovoru, ktorý sme vyložili vyššie, a nato, ako sme počuli, k   rozchodu Pankráca s kniežaťom.
    </tei:p>
    <tei:p>
     Štiavnický ešte ten deň písal voľajaké listy.
    </tei:p>
    <tei:p>
     Pán knieža je rozbúrený, všetko v ňom vrie, lebo sa rozišiel so   svojimi spojencami, a to ho prenasleduje ako zlý duch. Hľadá   uspokojenie v rodine, ide k svojej mladej, krásnej žene, berie akoby   nasilu na lono svojho synka; ale všade sa mu ukazuje odsúdený brat,   plačúci a hneď meč v ruke držiaci Pankrác, ako čo by sa chcel   pomstiť. - Dá sedlať koňa, lieta po okolí a zas len prichádza taký   nespokojný naspäť, ako vyšiel von. Hodil sa na stolicu, dupol nohou a   sám sebe povedal: „Dobre! Keď sa i teba zbavím, potom len budem   slobodný.“ Na druhý deň odišiel Mráz do Turca, Štiavnický do   Budína.
    </tei:p>
   </tei:div>
   <tei:div type="chapter">
    <tei:head>
     VIII
    </tei:head>
    <tei:p>
     Hore vŕškom, dolu dolinami, hore-dolu Tatrou a hore-dolu   liptovskou dolinou ide pocestný, ktorý sa zdá umdlievať, lebo smutne   pozerá pred seba, na okolné vŕšky, hoci sú ako krásne, ani len   nepohliadne, ako čo by ich za hodné nedržal svojho pohľadu, ako čo by   jeho vnútorný svet, v ktorom sa teraz zdal prežívať, bol tisíc ráz   ohromnejší ako tie vŕšky. Ide, ide ten pútnik liptovskou dolinou,   dookola sa neohliadne, nepozrie dohora, akoby ani okolie, ani to hore   nepotreboval. - Príde na peknú lúčku, ktorá sa rozprestierala na   vŕšku medzi krovím nad Váhom, sadne si, zakryje si tvár dlaňami a či   myslí, či popočúva žblnkotanie Váhu, nevedno, len hlboké vzdychnutie,   ktoré sa mu z pŕs tu i tu vykradne, oznamuje, že ho dačo bolí, že to   v jeho vnútornostiach nevyzerá najsvetlejšie.
    </tei:p>
    <tei:p>
     Pocestný vzdychol a Váh zahučal, zaplakal vo svojom brehu. Zbudí   sa, pozrie pocestný pred seba i povie: „Či mi pozdravenie donášaš od   mojich milých, a či plačeš nado mnou? - Ach, nedonášaš pozdravenie,   lebo tvoje vlny až tam nedočahujú, kde milí prebývajú; a tí, ktorí by   mi mohli poslať od teba dobré slovo, rodinné požehnanie - tí ho iste   nepošlú.“ - Zakryl si tvár a nejaký čas sedel, potom vstal a zas   išiel chytrým krokom hore brehom hučiaceho Váhu.
    </tei:p>
    <tei:p>
     V Mikuláši v jednom z najkrajších domov býva na tento čas pán   Michal Pankrác, pán starý, ale známy po okolí živosťou ducha a   vernosťou k domu Korvínovskému zemianskou vysokomyseľnosťou, ale aj   spravodlivosťou a zaujatosťou za všetko, čo sa menuje právom.
    </tei:p>
    <tei:p>
     K pánu Pankrácovi sa zvyčajne hrnulo mnoho sveta, hostí   prichádzalo; lebo nielenže sa tu najlepšie spoločnosti v stolici   schádzali, že sa tu mnoho konalo a radilo, keď sa dačo malo začať   robiť, ale starý Pankrác vedel najlepšie uctiť pánov bratov, lebo   nemajúc ženy, detí, ničoho neľutoval. I teraz prichádzajú mnohí; ale   ako prídu, tak musia odísť, lebo pán Pankrác nikoho k sebe nepúšťa.   Daktorí chcú dnu nasilu, ale sluhovia povedia, že je pán chorý, že   lekár zakázal všetky rozhovory, každé silnejšie napnutie ducha.
    </tei:p>
    <tei:p>
     Už je večer. Sluhovia u pána Pankráca sa rozchádzajú po svojich   miestach, všetko mení dennú službu s večerným odpočinkom. Medzitým   práve v tento čas prišiel dáky cudzí človek a ide prosto k izbám pána   Pankráca. Sluhovia mu zastanú cestu a povedia, že ich pán návštevy,   ale najmä v takýto čas, neprijíma.
    </tei:p>
    <tei:p>
     „Mne je to však jedno,“ odpovie neznámy, „len mi povedzte, či je   doma.“
    </tei:p>
    <tei:p>
     „To vám veľmi málo spomôže, hoci sa to dozviete, lebo náš pán od   dakoľko dní nikoho k sebe nepúšťa.“
    </tei:p>
    <tei:p>
     „Choďte a povedzte mu, že je tu neznámy, ktorého sám k sebe   zavolal, ktorý s ním musí hovoriť!“
    </tei:p>
    <tei:p>
     Sluha ďalej neodporoval, ale išiel povedať pánovi cudzincove   slová. Vrátil sa a povedal, aby sa páčilo dnu.
    </tei:p>
    <tei:p>
     Cudzinec otvoril dvere. Pán Pankrác sedí za stolom na veľkej   starej stolici, hlavu má opretú o dlaň, ktorou si zakrýva oči. Slabé   svetlo osvecuje izbu. Príchodzí sa ukloní, povie „dobrý večer“,   Pankrác pozrie, hľadí, skočí od stola, ide k príchodziemu, podá mu   ruku a povie so živosťou: „Vitajte, Janíčko! Teda predsa len   prichodíte na moje volanie! Skoro som vás nepoznal.“
    </tei:p>
    <tei:p>
     Prichodiaci bol Červeň. Stisol tiež starému priateľovi ruku a   povedal: „Prichádzam, áno, ale sa nad tým nemáte čudovať, lebo celý   môj život je večná púť; a tak nie je div, keď inde slnce nad hlavou   mojou vstáva a inde zapadá. K tomu však na vaše slovo som vždy hotový   sa tu ustanoviť.“
    </tei:p>
    <tei:p>
     „Ja, braček môj, by som sa rád s vami pozhováral o veciach, ktoré   sa mi nezdajú byť jasné a na ktorých mnoho záleží. - Ale dosť času,   zložte sa - kde je vám príležitosť?“
    </tei:p>
    <tei:p>
     „Ja príležitosť viac nemám,“ trpkým hlasom hovorí príchodzí; a   potom dodá: „A ktovie, či jej kedy mať budem, lebo svet dal a svet   vzal.“
    </tei:p>
    <tei:p>
     „Teda predsa len váš brat uskutočnil, čo sa tak vyhrážal urobiť.   Teda predsa sám oheň na vlastnú hlavu sypeš a privolávaš zaslúženú   pomstu na seba? - No ale potichu. Keď si na to pomyslím, krv vo mne   vrie varom; ale ticho, teraz treba nám pokoj, lebo máme o mnohom   hovoriť medzi sebou.“ Prednášal Pankrác, ostatné slová s tichosťou,   ale pritom zahryzol do gamby, zmŕštil sa tak, že bolo poznať na jeho   tvári veľké premáhanie sa. „Sadnite si teda,“ hovorí zasa Pankrác, „a   rozprávajte mi najsamprv, ako ste sem prišli, ako sa vám v ostatných   časoch vodilo.“
    </tei:p>
    <tei:p>
     „Dobre teda,“ sadnúc si rozpráva príchodzí, „už vtedy povedal mi   brat, ako sme sa spolu rozišli, že ak sa Zápoľovej Marienky   neodrečiem, aby som ho nikdy bratom nevolal. - Prišiel Mráz do Turca,   oznámil mi nariadenie kniežaťa, a ja zasmejúc sa som vyriekol: ,Čo,   blázon, čakáš odo mňa a požaduješ nemožnosť? Čohože sa mám odriecť,   keď nič nemám? - a zanechal som Turiec naveky. Nech si má svoje   dary, ja od neho nič viac nepožadujem.“
    </tei:p>
    <tei:p>
     Pankrác si oprel hlavu do dlaní a počúval slová príchodzieho,   ktorý dohovoriac sa zamlčal, očakávajúc ďalšie poznamenanie domového   pána, ktorý bol známy nepriateľ mužov, ktorí sa dávali upútať krásou   a ženskou nežnosťou.
    </tei:p>
    <tei:p>
     „Hm!“ v predošlom postavení hovorí Pankrác, ani nepozrúc na   Červeňa, „a či by to predsa pravda bola, že milujete Zápoľovu   dcéru?“
    </tei:p>
    <tei:p>
     „Áno, áno, to netajím, ale načo sa to spytujete?“
    </tei:p>
    <tei:p>
     „Tak vám teda pomôcť nemôžem. Sami ste si príčina!“
    </tei:p>
    <tei:p>
     „Nepotrebujem pomoc, ani zľutovanie, ale prosím vás, povedzte mi,   čoho som príčina? Či toho, že Korvín na mňa zanevrel? - Dajte pokoj,   to bola len malá príležitosť, v ktorej sa ma chcel zbaviť. Poznám ho,   on keď dačo začína, zdôveruje sa druhému; potom však, keď sa vec   začína akosi hýbať, keď už je v behu, hneď myslí na to, ako by mohol   prvších svojich dôverníkov odstrániť a všetku zásluhu pripísať a   zadržať potom sebe. - Neverte vždy slovám, lebo za ich najkrajšou   tvárnosťou sa často ukrýva ctižiadosť, ktorú len potom neskoršie   poznávame!“
    </tei:p>
    <tei:p>
     „Akokoľvek, ja o tom teraz nemyslím,“ hore pohliadnuc, prerečie   Pankrác. „Keby ste vy neboli začiatok urobili, on by nebol dokonal. V   našich časoch treba nám inakších ľudí, nie takých, čo na ženy myslia,   lebo oni tým už viac ako polovicu svojho času zapredávajú; a potom   Korvín i v tom má pravdu, že kto rád vidí Zápoľovu dcéru, nemôže   nenávidieť jeho skutky. Kto však má stáť s ním, ten musí z celej duše   nenávidieť palatína, lebo tiahneme z nenávisti proti nemu.“
    </tei:p>
    <tei:p>
     „Nie tak, nie tak, pán Pankrác. Proti palatínovi sme si   predsavzali pracovať, že právo šliape nohami a krajinu do záhuby   vedie -“
    </tei:p>
    <tei:p>
     „A preto ho nenávidíme a z nenávisti proti nemu ideme. - Ja som sa   síce s Korvínom rozišiel, a čo by ma ohnivým mečom šľahali, nikdy sa   s ním viac nespojím, ale čo je pravda, to je pravda. On moju osobu a   moje zemianstvo a právo urazil, čo sa vás týka, nemôžem mu mať za zlé   -“
    </tei:p>
    <tei:p>
     „Teda i vy proti mne?“ žalobne zvolá Červeň, „i vy ma   nevypočúvate, a hneď ma odsudzujete? I vy neuznáte, že ľudské srdce   môže objať päť svetov a za každý i umierať?“
    </tei:p>
    <tei:p>
     „Do toho ma nič. - Ja som vás dal volať v tej nádeji, že všetko,   čo Korvín proti vám hovoril, za nepravdu uznáte, a že ja tak sľub,   ktorý som tam urobil, budem môcť splniť. - Teraz však musím čušať a   sám seba zožierať, keď na vaše ospravedlnenie nemôžete nič preriecť;   lebo musím uznať, že by som ja tiež ináč v Korvínovom stave nebol   robil. Kto Zápoľu nie z celej duše nenávidí, toho ja za priateľa   neuznávam. - Len škoda, že teraz i Korvína musím nenávidieť!“
    </tei:p>
    <tei:p>
     „To nerobte, preboha, držte s ním, lebo sa všetko rozpadne!“
    </tei:p>
    <tei:p>
     Pankrác zdvihne hlavu, pohliadne na Červeňa, vyskočí zo stoličky,   zdvihne pravicu, chytí ho za plece, meria ho okom i povie: „A vy to   hovoríte? Vy to môžete povedať!“
    </tei:p>
    <tei:p>
     „A či sa nazdávate, že som natoľko slabý, že by som i teraz, hoc   som sa i s Korvínom rozišiel, nestál pri tom, čo som predtým za dobré   uznal? - Ja i teraz som tým, čím som bol predtým, hoc ma on viacej   neuvidí, hoc ani vetry mu viac odo mňa chýr nedonesú, predsa, kde   budem môcť, všade budem jeho vec napomáhať, nie tak pre jeho osobu,   lebo ma do tej viac nič, ale pre dielo, na ktorom pracuje.“
    </tei:p>
    <tei:p>
     Pankrác stojí v izbe, počúva slová, a nič nemôže hovoriť, nevie,   čo má odpovedať, a len zas: „Teda vy to vravíte?“ prerečie.
    </tei:p>
    <tei:p>
     „On mi odobral, čo mi bol dal,“ pokračuje ďalej Červeň, „a tak sa   naňho preto nesmiem sťažovať, lebo vzal len svoje; ale to ma bolí, že   mi pre nič i bratstvo odňal a roztrhal rodinné zväzky. On sa ma   spýtal, či milujem Zápoľovu dcéru - prosím, čože som mal odpovedať?   Či som smel a mohol zapierať? Nemohol som, lebo to bola pravda. Ja   som si lásku nedal, a nemal som právo sa za ňu hanbiť. - On sa mi   kázal odriecť Zápoľovej dcéry, ale akože som to mohol urobiť, keď som   ju nikdy nemal, a vidiac nemožnosť, nikdy som mať nežiadal. Keby sa   ma bol ďalej v bratskej dôvere spýtal, čo a ako s tým zamýšľam, bol   by som odpovedal na všetko, bol by mu predstavil, že ju jej otec   človeku z korvínovskej krvi, o ktorom vie, že proti nemu brojí, nikdy   nedá, že som ja jej rodom taký nerovný ako zem a slnce. - Teraz však   -“
    </tei:p>
    <tei:p>
     Ale Pankrác mu nedal dohovoriť, lebo sotvaže posledné slová   vyriekol, hodil sa mu šedivý starec okolo krku, bozkával ho i volal:   „Pravdu máš, syn môj, pravdu; veď som ja to hneď vedel, že ty nemôžeš   so Zápoľom cítiť, veď som ťa ja chcel len skúmať svojimi rečami.“ - A   potom, odrazu sa vytrhnúc z jeho objatia, zostal naprostred izby,   zdvihol dva prsty dohora, oči sa mu zablyšťali, tvár sa mu akýmsi   nezvyčajným významom obtočila, čelo pokrkvalo a pery si dačo šomrali,   čo príchodzí nerozumel. Tento sa spýta:
    </tei:p>
    <tei:p>
     „Čože to robíte, čo to hovoríte?“
    </tei:p>
    <tei:p>
     „Nič, nič,“ odpovie Pankrác, „pripomínal som si bolesti svojho   srdca, ktoré sa hrozne oklamalo, lež dočkaj - prisahal si, že smrť   zaslúži, kto by jedného z nás odrazil a zahnal!“
    </tei:p>
    <tei:p>
     A tak čudne prednášal tieto slová, že kto by ho bol videl, nebol   by v ňom poznal starého Pankráca, ktorý zvyčajne ako búrka hrmieval,   ale ktoré slová predsa nemali význam vnútornej pohnutosti, vnútorného   bôľu.
    </tei:p>
    <tei:p>
     „Nedivte sa, syn môj,“ hovorí ďalej, „už od koľko dní som sám so   sebou robil počty a premýšlal, čo treba začať, lež len teraz som sa   uzniesol na tom, že váš brat musí padnúť!“
    </tei:p>
    <tei:p>
     „Ale nie od vás?“
    </tei:p>
    <tei:p>
     „Odo mňa, odo mňa, lebo on mňa i vás zahnal - a zanecháme ho aj   my!“
    </tei:p>
    <tei:p>
     „Nieže, nie, starý pán!“ hovorí Červeň, „musím zniesť všetko pre   dosiahnutie našich cieľov. - Ja nemám nič na šírej zemi, a predsa ma   jeho prenáhlenie od neho neodrazí. Svet vie, že vy a ja sme mu   najbližší a že my robíme základ všetkého počínania; a tak ak ani   jeden z nás nebude stáť pri ňom, svet sa začne spytovať, prečo a ako   sa to stalo, a beda začiatku nášho predsavzatia, keď sa dozvie o   príčine. - Ja pôjdem preč odtiaľto, ďaleko, takže vám ani slnečná   žiara nedonesie o mne chýru, ale zato vždy budem vás napomáhať i tam;   vy zostaňte tu pri ňom, a napomáhajte ho tu.“
    </tei:p>
    <tei:p>
     „Ja jeho napomáhať?“ zakričí Pankrác, „ja jeho poddaný, on mojím   pánom? - Hľaďže, vidíš - počuj, nemám len Boha nad sebou, a on predsa   pozerá na mňa ako na svojho človeka, s ktorým sa môže ako s chlapcom   zahrávať. - On vraj chce zastávať naše práva? Ha, ha, ha. A moja   šedivá hlava, ktorá v službe Korvínovcov zošedivela, ako mlieko   bielou zostala, od neho pohanená?! - Pankrác mnoho obetuje pre   Korvínovcov, ale pohaniť sa od nich nedá nikdy -“ Za týmito slovami   zmŕšti čelo, zahryzne do gamby, a hoc i pre nočnú tmu nemôže vidieť,   obráti sa k obloku a pozerá von.
    </tei:p>
    <tei:p>
     Mladý hosť smutne naňho hľadí. Ich spoločnosť berie na seba akúsi   zdĺhavú tvárnosť, lebo starý pán sa nepohýna a mladý hosť, zunovaný   cestou, rozličnými obrazmi, ktoré sa na dne duše jeho zjavujú, tým   väčšmi do seba zahrúžený, tiež sa neohlasuje. Naostatok predsa   prehovorí Červeň: „Hovoríte, že ste v službe Korvínovcov zošediveli,   a teraz by ste ich chceli zanechať, keď najväčšiu pomoc potrebujú,   keď i vlastnou vinou si škodia? - Dokonajte svoje dielo - a za čo ste   obetovali svoj život, tomu zostaňte až do smrti verný -“
    </tei:p>
    <tei:p>
     „Nehovorte o tom, ja sa od nikoho nedám pohaniť, čo by sám Matiáš   vstal z hrobu; a keď poviem Matiáš, to je toľko, ako čo by som sa   zaklial na dušné spasenie.“
    </tei:p>
    <tei:p>
     „Keď je vám Matiáš toľko, teda nenechajte jeho syna pre udržanie   jeho slávy, pre udržanie krajiny. - Keď všetci Korvína necháme,   zhynie Matiášova sláva; a pretože ste vy svoj život obetovali jeho   službám, teda zhynie i váš život a vy zničíte sám seba. Zápoľa chce   utlačiť ešte i pamiatku po mojom otcovi.“
    </tei:p>
    <tei:p>
     „To sa nesmie stať a sa nestane!“ povie s horlivosťou Pankrác.
    </tei:p>
    <tei:p>
     „Ba stane sa, keď všetci Korvína zanecháme.“
    </tei:p>
    <tei:p>
     „Hm, a vy prečože sa tiež s ním nezmierite? Prečo i vy nezabúdate   na jeho pýchu?“
    </tei:p>
    <tei:p>
     „To je všetko iné, nás nikdy nemôže uraziť prenáhlenie sa tých, čo   ďalej od nás stoja, ako tých, od ktorých pekné zachádzanie právom   môžeme požadovať. - Vy ste sa s ním rozišli pre moju osobu - ja mu   všetko odpúšťam a vy nemôžete sa ďalej od neho odďaľovať -“
    </tei:p>
    <tei:p>
     „Čerta nemám,“ zvolá starec, „či je -“
    </tei:p>
    <tei:p>
     „Už akokoľvek, pre Matiášovu pamiatku ho neopúšťajte. Potrebuje   pomoc po celej krajine, lebo sám všade byť nemôže. Vás potrebuje tu.   - Rozpamätajte sa na časy jeho otca - a privolajte ich k životu,   ktorý začína usychať a rúcať sa do priepasti.“
    </tei:p>
    <tei:p>
     „Keď to odo mňa závisí,“ hovorí pokojne, sadnúc si a na ruku hlavu   opierajúc, ináčej búrlivý starec, „teda dobre! Nie preňho, ale pre   jeho slávu.“
    </tei:p>
    <tei:p>
     Červeňovi sa zablyšťali oči.
    </tei:p>
    <tei:p>
     Pankrácovi sa z očí vyronili slzy.
    </tei:p>
    <tei:p>
     Muselo ho to stáť mnoho premáhania.
    </tei:p>
    <tei:p>
     Potom, podávajúc Červeňovi ruku, hovorí potichu: „Poďte i vy so   mnou!“
    </tei:p>
    <tei:p>
     „Nie, ja pôjdem, pôjdem a bohvie, kde zájdem. V časoch vážnych sa   vám objavím - a podáme si ruky, stisneme sa po priateľsky a rozídeme   sa po svete, kde budeme víťaziť - alebo umierať.“
    </tei:p>
    <tei:p>
     Sluha prišiel dnu a volal pánov k večeri.
    </tei:p>
    <tei:p>
     Nemo, bez slova, bez rozhovoru odchádzajú z izby.
    </tei:p>
   </tei:div>
   <tei:div type="chapter">
    <tei:head>
     IX
    </tei:head>
    <tei:p>
     Pán knieža liptovský dostal veľmi milých hostí.
    </tei:p>
    <tei:p>
     Od tých čias na Likave sa mnoho robí, mnoho premýšľa, ba ani na   zábavky sa nezabúda. - Prišli sem švagrovia kniežaťa páni   Frankopanovci, silní v dolných Uhrách, ale mocnejší v Chorvátsku -   potom pán Geréb, pán Székely a iní. Rovno z Budína sem prišli.
    </tei:p>
    <tei:p>
     Kňažná, mladá pekná Beatrix Frankopanovna, pozerá na Liptov a jej   synáčik, ešte malý chlapec, prehŕňa sa v otcovej brade, poťahuje ho   za vlasy a túli sa k jeho prsiam. Z druhej strany dobrí priatelia   obveseľujú knieža svojou prítomnosťou, správami, čo doniesli, a najmä   svojou radou, ktorej tak teraz treba.
    </tei:p>
    <tei:p>
     Ale knieža počúva a nič alebo málo odpovedá; keď druhí horlia, i   jemu zahorí plameň v čiernom oku, a skoro zas uhasne ako hviezda   spadnutá z nebeskej vysokosti, keď sa druhí smejú, robia si veľké   nádeje do budúcnosti, pán knieža zvesí hlavu a myslí a sníva.
    </tei:p>
    <tei:p>
     Čudne to prichodí pánom hosťom, krútia hlavou, šepcú si do ucha, a   pán knieža nič nepozoruje.
    </tei:p>
    <tei:p>
     Ale zato je na Likave veselo, a preto i pre knieža svitajú tu i tu   veselšie hodiny.
    </tei:p>
    <tei:p>
     Je pekný letný deň. Niže zámku po rovine ako po ceste k Ružomberku   kráča dakoľko pánov. To je knieža, dvaja Frankopanovci, Geréb a   Székely. Zďaleka možno vidieť, že dačo dôležité musia hovoriť, lebo   sa všetci tisnú ku kniežaťu, akoby každý chcel odpovedať čím   skôr.
    </tei:p>
    <tei:p>
     Pán Jakub Székely hovorí: „Pán knieža, posledný raz sa obraciame k   vám, odhodlajte sa alebo tak, alebo tak. Tú vašu svedomitosť musíte   raz zanechať, nedajú sa skutky vášho otca teraz nasledovať, druhé   časy, druhé prostriedky. Váš otec sa obmedzil na právo a pravdu, lebo   bol kráľom a mohol robiť, čo chcel; čože však vy teraz urobíte?   Musíte byť na každý spôsob pánom sám pre seba, keď chcete dačo   začínať -“
    </tei:p>
    <tei:p>
     „Vy ste predsa len zostali taký, aký ste bývali, a nepremenili ste   svoje myšlienky,“ prehovoril knieža.
    </tei:p>
    <tei:p>
     „A nazdáte sa,“ pokračuje Székely, „že s každým dňom nevzniká vo   mne väčšia nevrlosť nad panovaním Vladislava? - Nejde tu len, pán   knieža, o nenávisť k Zápoľovi; bo čo tento desať ráz padne, druhý, čo   na jeho miesto príde, nebude lepší od neho. - Vladislav je teraz na   vašej strane; nech mu zajtra Zápoľa pohrozí, nuž ho na kolenách bude   odpytovať. A čo sa mňa týka, ja som raz dal sľub vášmu otcovi, že   druhého okrem vás v Uhrách za kráľa neuznám; tak som robil dosiaľ,   tak budem robiť i budúcne. Už som vás raz nechal -“
    </tei:p>
    <tei:p>
     „A či som sa mohol ďalej vzpierať a len myslieť na povýšenie, keď   naše sily boli zlámané, poklady naše odobrané?“
    </tei:p>
    <tei:p>
     „Nemali ste pristať na slovo Zápoľovi vtedy, ani na rady biskupov.   I vtedy vás to len vaše myšlienky zaviedli, ktoré sa celkom do sveta   nehodia. Vy ste si napredstavovali, pánbohvie akých rajov o svete, o   pravde, práve a nazdali ste sa, že to hneď svet na to tak, ako vaša   mladá duša, pristane. Svet musíme tak považovať, aký je -“
    </tei:p>
    <tei:p>
     „I svet je, priateľ môj“, odhovorí knieža; „nie tak vyšších cieľov   neschopný, ako sa nazdávate, to vám preukážem tým, že sa Liptov a   druhé stolice prehlásili proti Zápoľovi.“
    </tei:p>
    <tei:p>
     „A čo mienite so Zápoľom?“ spýta sa Székely.
    </tei:p>
    <tei:p>
     „A ako to vyvediete? Či to vykonáte, kým je on palatínom?“
    </tei:p>
    <tei:p>
     „Môže zostať tým, čím je, len nech sa nevypína nad hranice svojej   moci a svojho úradu.“
    </tei:p>
    <tei:p>
     „Ale čože má robiť,“ zvolá Székely, „keď v Budíne sa nik o nič   nestará? Či sa v ňom nemusí vzbudiť tá myšlienka, ktorá v nás, a to   strhnúť na seba vládu?“
    </tei:p>
    <tei:p>
     „To sa nesmie stať, pre výsosť nebeskú,“ trhnúc sebou, zvolá   Korvín, „to sa nesmie stať nikdy!“
    </tei:p>
    <tei:p>
     „Keď sa nesmie stať,“ horlivo odpovedá Székely, „teda vy musíte,   áno, musíte čiahnuť po kráľovskej moci. Vy musíte, pán knieža,“ ďalej   horlivo vraví, ako čo by len teraz bol zvedel, od ktorej strany sa   kniežaťa najlepšie dotkne, „bo ináčej je zle s nami. Zápoľa sa už   teraz viac na Vladislava mnoho neobzerá, z Matiášových skutkov sa   vysmieva, a pánom lahodí, len aby pri ňom zostali. A či on vec už   dávno nenaviedol? A či to nemá značiť, že nedávno na budínskom sneme   tam zhromaždených len na to doviedol, aby ho vyslali pokárať kráľa z   jeho lenivosti? - Hej, Zápoľa dobre vie, že mu je tým stupeň k trónu   urobený, lebo čím viacej sa Vladislav ponižuje, tým viacej sa on   výši. - Uvidíte, pán knieža, či vám Zápoľa neprejde cez rozum.“
    </tei:p>
    <tei:p>
     „Čo všetko vynaložím, čo zhyniem,“ po krátkom odmlčaní sa ozve   knieža, „to sa nesmie stať.“
    </tei:p>
    <tei:p>
     „Tak je dobre, pán knieža, tak,“ zas prerečie Székely. - „Ja by   som sa radšej bol s Nemcami spojil, proti svojej vlasti, ako by som   sa bol mal hlásiť k týmto slabým ľuďom, ktorí sú stvorenia Zápoľove;   a tak môžem smelo a slobodne hovoriť. Zápoľa nesmie zostať palatínom   - Vladislav nesmie zostať kráľom, lebo obaja spolu stoja, spolu   padajú.“
    </tei:p>
    <tei:p>
     Páni pokývajú hlavou a jednomyseľne zvolajú: „Tak je.“
    </tei:p>
    <tei:p>
     Knieža sa strhne a poobzerá sa po všetkých i hovorí: „To nemôže   byť!“
    </tei:p>
    <tei:p>
     „A čože teda chcete, pán knieža?“ - zas sa dôrazne ozve Székely.   „Čože chcete so Zápoľom? - Mne sa všetko tak vidí, že sami ešte   neviete, na čom stojíte -“
    </tei:p>
    <tei:p>
     „Ja chcem všetko dobré s mojou vlasťou, chcem podľa síl zachovať   otcov príkaz a sľub jemu daný; a tak vystupujem proti všetkým, ktorí   ničia základy budúcej uhorskej slávy, ktoré môj otec vytýčil. Domácu   vojnu však nechcem vzbudiť, nechcem - tým by som si zhrnul na hlavu   otcovskú kliatbu,“ povedal a zamyslel sa.
    </tei:p>
    <tei:p>
     Pán knieža bol mladý človek, nadchnutý ohnivou mysľou; jeho   plamenná duša snívala jedine o sláve Uhorskej krajiny. Matiáš kráľ,   jeho otec, ho vychoval pod svojím dozorstvom a ukázal mu cestu, po   ktorej má kráčať, vštepil mu do srdca čistotu citu; a starý Bonfini,   jeho vychovávateľ, prehŕňajúc sa v dejoch Uhorska, spomínajúc staré   hrdinské časy našich kráľov, vlieval do jeho duše blaženie a túženie   za slávou krajiny. Matiáš hovoril: „Stíhaj neprávosť, celým životom   podopieraj zákon a právo, ľúb otčinu a hľaď jej jednotu udržať   akýmikoľvek obeťami.“ - Bonfini zasa, nezaneprázdňujúc sa   jednotlivými výjavmi terajších čias, hovoril, ako pekne to bývalo   predtým, ako krásne teraz, keď si naši králi svoje meno a krajiny   svoje vznášali až k slncu v skutkoch vojenských. Korvín spájal v seba   oba tieto živly a myslel si: „Rozšír slávu krajiny, a predsa urob   jednotu, tak urobíš, čo máš urobiť, tak vyhovieš i Matiášovmu   naučeniu, i skvelým Bonfiniovým myšlienkam.“ - Po otcovej smrti   zdvihol šabľu a chcel prísť na trón, ale vidiac, že tým by sa   roztrhali reťaze jednoty, ktorými Matiáš zviazal krajinu, odstúpil od   svojich nárokov a pristal na vôli pánov stavov volením sa   zaneprázdňujúcich. Ale keď bol vodcom vojska, keď bojoval proti   nepriateľom Uhorska, to išiel prvý do bitky a ostatný z nej   odchádzal. - Preto mu mnohí nadhadzovali, že on, čo sa vyvedenia veci   daktorej týka, je hádam zo všetkých najspôsobilejší; ale sám, že nič   nemôže začať, nevie, neosmelí sa. - Málo sa nájde čistých duší v   našom živote, ktoré by nasledovali bez ohľadu na vlastné prospechy   jedine vnútorný hlas svojej duše; a knieža po smrti otcovej bol taký.   On sa nechcel púšťať nie z neodhodlanosti, z bázne do sporov, ktoré   by mohli rozdvojiť krajinu, ale skôr preto, že sa to jeho mladej   duši, ktorá bola od mladi napájaná vyššími náhľadmi o svete, o   pospolitom dobre, protivilo. - Kedy-tedy vyšľahol v ňom i oheň   samoľúbosti a túžby za vlastným povýšením, ale sotva trval dakoľko   okamihov, len čo ho začal knieža porovnávať s cieľom, ktorý vystavil   svojmu životu, už ustúpil, bol vyhasený a zahnaný zas na dlhé časy. A   takýto boj dodával kniežaťu ten čarodejný výraz, ktorý obletoval jeho   tvár, v oku sa zrkadlil a všetko jeho konanie nasledoval.
    </tei:p>
    <tei:p>
     Preto i teraz, ako Székely zas začal rozduchovať potrebu zmarených   túžob v jeho srdci, ako začal svojím dávnym spôsobom narážať, aby   knieža zas vyzdvihol zástavu a zdrapil korunu z nepovolanej hlavy na   svoje sluchy, prirodzeným spôsobom, nie z pretvarovania sa vyhlásil,   že jednotu rušiť nechce.
    </tei:p>
    <tei:p>
     Po Matiášovej smrti bol Székely jeden z najvernejších Korvínových   prívržencov, ešte i po stratenej bitke, kde Korvínova strana bola   celkom porazená, radil kniežaťu, ba zaklínal ho, aby dobrovoľne sa   neodriekol svojho práva; keď sa však toto stalo a Korvín popustil,   nasledujúc svoje presvedčenie, Székely zaškrípal zubami, zahrozil sa   i jemu, i všetkým, ktorí zlomili sľub daný Matiášovi, a spojil sa s   Maximiliánom rakúskym proti Uhorskej z tej príčiny, že chcel zostať   stály svojmu sľubu. On bol muž železný, a tak mnoho Rakúšanom   pomohol. Proti samému Korvínovi predtým bojujúc, lebo si pomyslel:   „Čo mňa do teba; hoc si ty sám sebe neverný zostaneš, ja predsa sebe   a skrz to aj tebe verný zostanem,“ počul skrz pánov Frankopanovcov,   ktorí v Chorvátsku a Slavónsku tajne a potichu mysle svojich známych   k novým veciam, k budúcim prevratom pripravovali, že pán knieža sa   odhodlal vystúpiť proti stránke panujúcej v krajine; svitla teda v   jeho duši myšlienka, že čo sa predtým nestalo, teraz sa stať môže. A   tak prišiel po druhý raz, vyhľadal Korvína a vzbudzoval v ňom   zahasnuté hádam už túžby po korune, predostierajúc mu, čo knieža do   tých čias vykonal, čo z jeho začiatkov môže nasledovať, čo iní robia,   porovnávajúc jeho konanie so Zápoľovým, a že čokoľvek kto robiť bude,   predpovedajúc pád Vladislavovho panovania.
    </tei:p>
    <tei:p>
     I knieža hovoril z duše a presvedčenia, i Székely. I jeden mal   pravdu, i druhý mal pravdu.
    </tei:p>
    <tei:p>
     Székely zas vzal slovo: „Pán knieža, buďteže úprimný, hovorte, čo   cítite - lebo hádam ostatný raz spolu hovoríme.“
    </tei:p>
    <tei:p>
     „Ja ako myslím, tak hovorím. Domácu vojnu viac nechcem, lebo   viete, Turek je v Poľskej - je blízko Uhorska.“
    </tei:p>
    <tei:p>
     Székely hodil zrak na knieža, meral ho dlho a potom ťahavým vážnym   hlasom povedal: „A či viete, pán knieža, že vy vtedy, keď sa zdráhate   prijať moje návrhy, len nesvornosť rozduchujete, národ dvojíte a   domácu vojnu pripravujete?“
    </tei:p>
    <tei:p>
     „Dokážem vám, keď dovolíte. Vy ste urobili prvé kroky proti   Zápoľovi, ktorý iste za korunou čiaha, utvorili ste stranu pre seba,   a tak ste sami začali roztržky, ktoré, keď zas sám neprivediete do   prístavu pokoja a zanecháte ich len slepej náhode - prídu do trenia   medzi sebou a znivočia seba, vydajú sa Turkovi, ktorý zas na nás   čiaha.“
    </tei:p>
    <tei:p>
     „Nie je to tak, nie, vy už ďalej idete od mojich úmyslov a to   vyhlasujete za moje konanie, čo som ja nikdy ani nemyslel.“
    </tei:p>
    <tei:p>
     „Počkajte len, pán knieža,“ trpko sa usmievajúc, pokračuje   Székely. „Vy ste si predsavzali, ako vravíte, Zápoľu len pokárať   alebo, slovom, ľudí, ktorí všetko boria, čo Matiáš vystavil, ktorí sa   neohliadajú na budúcnosť, rušiac poriadky, a mysleli ste si, že to   všetko pôjde, ako ste si predstavovali, že vám svet mnoho dá na vaše   slová. - Sklamali ste ma. Umrel kráľ Matiáš, tam je spravodlivosť, a   kým alebo on sám nevstane z hrobu, alebo kým jemu podobný nesadne na   trón, darmo sa úfame, že pravda zvíťazí. - Pán knieža, vy ste mladý,   nazdáte sa, že vo svete musí zvíťaziť dobré srdce a úprimná vôľa; ale   mýlite sa. Keď sa teraz dačo spýtate slovom, to vás alebo vysmejú,   alebo vám odpovedia mečom. My sa nesmieme obzerať len na seba, ale aj   na tých, proti ktorým bojujeme. - Mňa do toho nič, z akých pohnútok   ste vy v Budíne urobili kroky proti Zápoľovi; ale svet a, slovom, my   všetci, si to inak vykladáme. My sme sa postavili proti Zápoľovi,   kráľ v nádeji, že ho zbavíte Zápoľovej moci, ktorá mu je taká ťažká,   tiež sa postavil proti nemu. Teraz sa Zápoľa musí brániť a ak je   statočný človek, musí zastávať svoje právo a neustúpiť pre svoju časť   ani na krok.“
    </tei:p>
    <tei:p>
     „Tak je,“ ozve sa Frankopan, „my tiež musíme urobiť to isté, i my   viac nesmieme ustupovať, a ani Vladislav.“
    </tei:p>
    <tei:p>
     „Dobre, dobre, oprieme sa teda proti nemu všetci ešte prv, kým by   on vojensky vystúpil proti nám. Ostatne, majte vieru,“ pokračuje   knieža, „že sa krajina za nás musí prehlásiť.“
    </tei:p>
    <tei:p>
     Székely pokrútil hlavou a odpovedal: „Nemyslím - lebo my práve   proti tomu vystupujeme, čomu on lahodí, a to sebavôli pánov. My   chceme prinavrátiť Matiášove časy, a na tieto si práve mnohí   vzdychajú. - Ale čo nás po tom, vráťme sa zas ta, kde sme prestali.   Zápoľa teda bude stáť na svojom, my tiež, lebo nazad sa vrátiť   nesmieme, nemôžeme; tak teda sú už strany u nás utvorené. Zápoľa si   dobre zapamätá, lebo má dobrú pamäť, on sa dozvie, kto je proti nemu,   lebo má bystré oko. My i kráľ sme sa spoliehali na vás - a vy nás   teraz chcete tak nechať; Zápoľa sa bude mstiť, a my sa musíme   vzoprieť, lebo raz sme začali, dokonať musíme.“
    </tei:p>
    <tei:p>
     „Dobre, dobre, vzoprieme sa mu, i ja to chcem,“ hovorí horlivo   Korvín, „zničme jeho osobu a vyhráme všetko, upevníme právo a našu   slávu.“
    </tei:p>
    <tei:p>
     „Neverte,“ zas prehovorí Székely, „my tým zničíme len hlavu jeho   strany, ale nie samu stranu, keď tak chcete, nepráva, nepravdy,   sebevôle; táto si potom zas nájde druhého vodcu, a vystúpi proti   strane, ktorá chce zadržať Matiášove časy, Zápoľa vyslovuje len vôľu   svojich prívržencov, ktorí už za čias vášho otca boli nespokojní s   jeho vládou. - Ak Vladislav zostane na tróne, musíme s nimi prísť do   trenia - kráľ sa bude na to dívať - mlčať, a zhynieme obaja; ak druhý   príde na trón, vezme zas ako Matiáš popustenú uzdu vlády, vyviazneme   z nebezpečenstva. I proti Matiášovi stála poľská, česká a   pánbohvieaká strana, ale on ich jedným razom zničil a viete, ako   panoval. Vladislav to nikdy neurobí, hoc vie, že sú v Uhrách strany.   - My chceme teda vás na miesto vášho otca; ešte je nič nie   stratené.“
    </tei:p>
    <tei:p>
     Székely prichádzal vždy do väčšieho a väčšieho ohňa, fúkajúci   vietor pozdvihol jeho šedivé vlasy dohora, a tým dostávala jeho tvár   vážny výraz, lebo nič nieto krajšieho, ako keď dačo starca v   horlivosti a ohni upomína na jeho starosť. Šedivý vlas a mladé srdce   v spojení dávajú ten najobľúbenejší obraz, ktorý si len človek môže   myslieť.
    </tei:p>
    <tei:p>
     Dýchanie všetkých utíchlo, lebo každý očakával odpoveď kniežaťa,   ku ktorému sa všetci tisli.
    </tei:p>
    <tei:p>
     Knieža nič neodpovedal a zdalo sa, akoby premýšľal, lebo zvesil   zraky a oprel ich do zeme. Potom potichu nepevne prehovoril:   „Vystupujem proti neprávu, a právom na tróne sediaceho by mal   pozbaviť nesprávnou cestou jeho majetku. Čudné!!“
    </tei:p>
    <tei:p>
     „Ej, pán knieža, veď to nerobíte sami,“ povedá zas Székely, „tu   robiť budeme my. Či Václav český, či Oto bavorský boli nesprávne   pozbavení trónu, keď nemali spôsobnosť vládnuť? Či je Vladislav   kráľom, a či bol ním dakedy? On nekraľuje - nie je teda kráľom. Národ   má právo starať sa sám o seba, keď sa jeho hlava oň nestará! My   Vladislavovi vezmeme len to, čo nikdy nemal, povieme mu, aby prestal   byť kráľom, ktorým nikdy nebol. - A pán knieža,“ zvolal ďalej   Székely, „poznám ja prostriedky, pomocou ktorých podaria sa nám naše   ciele bez všetkého násilia, bez pohnutia ruky, bez preliatia len   jednej kvapky krvi -“
    </tei:p>
    <tei:p>
     Knieža sebou trhol. Székely povedal ostatné slová tak neočakávane,   tak dôrazne, že čudne museli pôsobiť na dušu kniežaťa, sklátenú už vo   svojom presvedčení. Ulapil Székelyho za ruku a prudko zvolal: „A tie   prostriedky?“
    </tei:p>
    <tei:p>
     „Hneď vám oznámim. Na to pristávate, aby bol Zápoľa odstránený;   musíme ho teda na budúcom sneme obžalovať pred obličajom celej   krajiny. Vladislav je na našej strane. Zápoľova moc je silná v   Horných, naša v Dolných Uhrách; na snem sa teda zíde viacej   prívržencov z našej strany, pomocou ktorých Zápoľa vyvýšil palatínsku   hodnosť skoro na moc kráľovskú, budúci palatín teda nebude mať   zviazané ruky. - Príde čas, keď sa Vladislav utisne na vašu pomoc: tu   žiadajte, aby vás uznal za samostatného kniežaťa Liptova a celých   vašich panstiev, stolíc až po Prešporok; Vladimír povie v súre,   ,bene, dobre‘ a vy občiahnete, čo žiadate. Medzitým nie ťažko bude   nám spozorovať u kráľa zas dáku slabosť, ktorá sa každodenne viac a   viac javí; a tu sa pozdvihne náš palatín ta, ako to Zápoľa na   budínskom sneme urobil, prednesie, že Vladislav navzdor všetkému   napomínaniu hlivie v nečinnosti, a bude sa odvolávať na budínske   zhromaždenie, ktoré Vladislavovi, ak sa nepolepší, sľúbilo   odstránenie. I Vuk váradský, i Bakács, vesprímsky biskup, budú   dôslední. Beatrix, vaša macocha, s jej stranou tiež povstane proti   nemu preto, že ju toľko zavádza, a pápež, ktorý jej drží stranu,   ľahko pristane na naše úmysly. To sa teda podarí a musí podariť.   Potom my hlas zdvihneme, prednesieme vaše právo, budeme sa opierať na   to, aby sa vaše kniežatstvo pripojilo ku korune, a vlastnou škodou   poučené a zmúdrené stavy, neobracajúc sa k druhým dvorom, musia vás   voliť. Cudzím nenecháme čas na robenie strán v našej vlasti. - Pán   knieža, ak sa to stane, či sa nevyplnia žiadosti vášho otca? Či sa   nezachová zákon? Či sa komu stane pritom krivda? Najviac odplata za   zlé skutky, ale krivdou sa to nikdy nesmie menovať!!“
    </tei:p>
    <tei:p>
     „Pravda je, pravda je!“ ozvú sa všetci ostatní.
    </tei:p>
    <tei:p>
     Pán knieža mlčí, všetci sa naňho dívajú. On povie: „Dajte mi čas   do zajtra rána!“
    </tei:p>
    <tei:p>
     Páni sa chcú obrátiť, chcú nastúpiť cestu nazad; vtom ich oko sa   obráti na jazdca, ktorý sa valí cvalom dolu vŕškom od Ružomberka.   Uteká, čím ďalej, tým viac sa blíži ku prechádzajúcim sa pánom.
    </tei:p>
    <tei:p>
     Jazdec sa blíži, pán knieža zastal a stŕpol. Páni zastali tiež a   pozreli naňho. Knieža zvesil dolu oči a zapálil sa. - Prichádzajúci   bol starý Pankrác. - Čo len tu chce?
    </tei:p>
    <tei:p>
     Nedlho trvalo rozmýšľanie. Pankrác dobehol, uklonil sa, skočil z   koňa, pribehol ku kniežaťu, podával mu ruku a preriekol: „Starý   Pankrác prichádza k vám, lebo zabudol na všetko, čo sa stalo;   zabudnite aj vy!“
    </tei:p>
    <tei:p>
     Knieža mu nedôveroval, pozrel naňho a ihneď zrak zvesil dolu   nevediac, čo má urobiť. Pankrác mu sľúbil pomstu; Pankrác bol muž   železný a vedel dostáť slovu. Pankrác nemôže prichádzať sem z dobrých   úmyslov. Ale starec zas povie: „Nedôverujete mi? Povedal som, že som   všetko zabudol - a ja viem držať slovo.“
    </tei:p>
    <tei:p>
     Knieža mu podal ruku.
    </tei:p>
    <tei:p>
     Prítomní nevedeli, čo je vo veci, i veľmi sa čudovali. „No, páni,“   prerečie príchodzí, „prišli ste z Budína? - Zabudli ste na mňa?   Nepoznáte ma viacej? - Pravda, človek nemá teraz čo robiť a ostarie   od dlhej chvíle, od nečinnosti - a okrem toho dávno sa minuli   Matiášove časy, keď človek kedy-tedy dostal príležitosť zísť sa s   dobrými priateľmi. - Ale nič zato - vitajte mi v Liptove.“
    </tei:p>
    <tei:p>
     I podával im po poriadku ruku. Székely ho poznal, i Geréb,   Frankopanovci, páni pyšní, si nezapamätali tvár „chudobára   zemiančeka“, hoc ho predtým i videli.
    </tei:p>
    <tei:p>
     „No, pán knieža, vaša milosť,“ zas prerečie staručký, „dávno som   tu nebol, ale som prišiel, aby som sa nikdy s vami nerozlúčil. - Ale   ako veci stoja? - Musíme dač začínať.“ Knieža povedal hosťom s   radostnou tvárou, že je Pankrác ako predtým, tak i teraz jeden z jeho   najlepších priateľov, a tak aby všetko slobodne hovorili; ale tí   nevedeli, čo chce Pankrác, nevedeli, čo mu majú rozprávať.
    </tei:p>
    <tei:p>
     Pán knieža, trebárs ešte bojazlivo, vzal Pankráca popod ruku,   zľahka sa usmial i hovoril: „Poďme k nám domov, pán brat, a tam vám   všetko poviem!“
    </tei:p>
    <tei:p>
     I obrátili sa páni na Likavu.
    </tei:p>
    <tei:p>
     Kráľ Vladislav cítil dobre, na čom stojí, vedel dobre, že mu   jednotliví páni v krajine vyrastajú nad hlavu. On bol človek dobrý,   ale nevedel užívať svoju dobrotu, nevedel sa postaviť ničomu na   odpor, nevedel nasledovne zastávať ani svoju hodnosť. Radšej znášal a   prijímal krivdy, ako by ich sám bol robil a trestal. Dobrota bez   sily, kto sa nevie vzoprieť zlému, je slabosť. Kto nevie nenávidieť,   nevie ani ľúbiť, kto nevie znivočiť zlosť a proti nej bojovať, nevie   si vážiť vysokosť a vznešenosť dobroty. Vladislav sedel v Budíne a   bol rád, keď mohol nažívať v pokoji, nestarajúc sa o nič. On nevedel   nikoho odsúdiť, nevedel vykonávať a prisluhovať pravdu, nevedel   vystúpiť ako pán tam, kde hlas silný, slovo dôrazné mohlo zamedziť   tok studnice, z ktorej budúcne všetko zlé vytekalo. - Zbadali to   magnáši, uhorskí velikáši, robili, čo chceli, oddychovali si   voľnejšie po Matiášovom železnom panovaní. Kto býval na pevnom zámku,   osvojil si celú krajinu, bral, čo mohol, utláčal podľa dobrej vôle   veľkého i malého, zemana i nezemana. Páni zemania dosť sa hnevali,   písali kráľovi, prosili o zastavanie svojich práv - ale odpoveď, ani   pomoc nikdy dočkať nemôžuc, hľadeli alebo na svoj hnev zabudnúť, so   slabšími sami to robiac, čo s nimi sa stávalo, alebo sa spájali s   velikášmi a s nimi na jednu ruku pracovali, s nimi, či to dobré bolo,   či zlé, kovali a konali, hľadiac aspoň tak vydobudnúť bezpečnosť pre   svoj majetok. Kto z koho mohol byť, potláčal ho. Ale najväčšie   nezdoby robili sa v Tatrách, lebo tu sa ešte dávne časy nezabudli,   keď Jiskrova a hunyadiovská strana, potom poľská bojovali medzi   sebou. Vladislav si mnohých od seba odcudzil, jedni banovali za   Korvínovcami, druhí zas za Jánom Albrechtom, kráľom poľským, tretí   zas nechceli ani toho, ani toho, ale sa starali viac o seba a svoj   majetok, a títo to ešte najhoršie stáli, lebo im ani jeden, ani druhý   nedal pokoj. Nikto však nevedel túto roztrhanosť lepšie k svojmu   dobrému obrátiť ako Zápoľa.
    </tei:p>
    <tei:p>
     Hrozné to bolo živorenie v krajine. Vladislav si nevedel rady ani   pomoci. Až naostatok, keď toho bolo veľa, keď do Budína dochádzali   len ustavičné žaloby, že zápoľovci utláčajú všetkých, ktorí sú nie s   nimi, keď sa tu i tu ozývalo, že Zápoľa sám čiahne po korune, začal   sa Vladislav obávať a napísal palatínovi dôrazný list, v ktorom mu   nakladal, aby na poriadok lepšie dával pozor. Palatín hodil hlavou,   usmial sa, nepovedal ani slova, ale zvolal do Budína na snem slávne   stavy a pomyslel si:
    </tei:p>
    <tei:p>
     „Počkaj, vynahradím ti desaťnásobne.“ Snem sa začal, Vuk, váradský   biskup, ho otvoril slovenskou rečou, v ktorej predstavoval smutný   stav a roztrhanosť krajiny, a potom hovoril Bakács, vesprímsky   biskup, v maďarskej reči o tom istom predmete. Keď to slávne stavy   všetko vypočuli a vyhovorili sa, uzavreli napokon vystrojiť ku   kráľovi vyslanstvo, ktoré by ho napomenulo ku väčšej horlivosti.
    </tei:p>
    <tei:p>
     Usmial sa zasa, oči mu zahoreli a noha hneď a hneď stúpala na   budínsky zámok. Vladislav skoro so slzami sľúbil všetku horlivosť,   upokoril sa pred pyšne čelo vypínajúcim palatínom a zaviazal sa   zachovávať všetky zemianske práva, ba ich ešte rozšíriť –
    </tei:p>
    <tei:p>
     Ale len čo vyslanstvo odišlo, obanoval kráľ svoju slabosť, keď tu   už nikoho nebolo, začal hromžiť a vyhrážať sa. Od tých čias začal   tušiť, na akých slabých nohách stojí jeho vážnosť a vláda. Začal teda   premýšľať, akým spôsobom by si mohol zabezpečiť trón. - Dohodol sa   napokon so svojím bratom Jánom Albrechtom, ktorý si tiež robil nároky   na uhorskú korunu, a zavolal ho do Levoče na priateľský rozhovor. Ján   Albrecht prišiel so zástupom svojich najlepších dvoranov, Vladislav   sa tiež ustanovil tak skvele a skvostne, ako mohol. Vladislav sa   odriekol nárokov na poľskú, Ján zasa na uhorskú korunu a sľúbili si   vzájomnú pomoc proti Turkovi. Zmluva sa podpísala z oboch strán, len   palatín chýbal, bez ktorého podpisu z uhorskej strany nemohla mať   platnosť. - Kráľ rozkázal - palatín sa neustanovil; kráľ pýtal,   palatín neprišiel - až naostatok na mnohé prosby sa objavil, ale tak   skvostne, tak pyšne, že sa obaja králi s celým dvoranstvom tým videli   zatemnení, najmä keď palatín dal najavo, že o ich lásku nestojí a   hnevu sa nebojí.
    </tei:p>
    <tei:p>
     Vladislav tým viacej sa začal obávať o svoju hodnosť; urobil teda   so svojím bratom tajný dohovor, podľa ktorého obidvaja sa zaviazali   podporovať voči spupným pánom svoje osobné záležitosti. Sľúbili si,   že budú obmedzovať moc pyšných pánov. Ale aby vo svojom predsavzatí   tým bezpečnejšie mohli pokračovať, museli sa pred Turkom, ustavične   ku hraniciam Uhorskej a Poľskej sa tisnúcim, zabezpečiť. Vzali teda   do svojho tajomného zväzku i Štefana, despotu valašského. - Ten   sľúbil, že Turkom nikdy nedovolí slobodný prechod cez svoju krajinu   do Uhier a Poľska, keby sa však títo objavili na jeho hraniciach,   vystúpi proti nim, a ich pohyb hneď obom kráľom objaví a oznámi; títo   zasa mu prisľúbili, že vždy od nich dostane znamenitú pomoc.
    </tei:p>
    <tei:p>
     Stalo sa, že teraz Turek nevedomky, kde sa vzal, tu sa vzal, udrel   na Valašskú ešte prv, ako by bol mohol jej despota toto oznámiť   svojim spojencom a títo poslať jemu pomoc - i udrel prosto na   Bukovinu a Poľskú. - Jánovi Albrechtovi hrozilo najväčšie   nebezpečenstvo, lebo nebol na vojnu pripravený; poľská šľachta sa   medzi sebou vadila a hrýzla a hľadela ľahostajným okom na deti   Mohameda, keď mohla svoju náruživosť vyliať na daktorom z pánov. -   Listy lietali do Budína jeden za druhým, ale Vladislav si nevedel   rady, lebo meštek bol prázdny a rozkaz jeho natoľko slabý, že   popredku vedel, že jemu kvôli nikto si ani len koňa nedá osedlať. Nič   inšie mu nezbývalo, len sa alebo na Zápoľu obrátiť a o jeho milosť   prosiť, alebo svojho brata na vlastnú hanbu zanechať v   nebezpečenstve. V oboch prípadoch musel Vladislav podkopať sám seba;   ak chcel mať dačo od Zápoľu, zaviazal sa mu na budúce časy tak, že   tento mohol s ním robiť, čo chcel, a najmä preto, že mu už predtým   dal také napomenutie, ktoré narážalo na zbavenie ho hodnosti. Ak však   bratovi nepošle pomoc, Zápoľa, ktorý vedel o ich zmluvách, pozná jeho   slabosť a môže mu jedným pohnutím prsta zahroziť, a potom, keď   nemôžuc rátať s bratom zanechaným v núdzi, zostane opustený zadať mu   hádam aj posledný úder. - V takýchto ťažkých okolnostiach prišli do   Budína Korvínovi zrozumenci. Vladislav ako zvyčajne povedal „dobre,   bene“ a zaradoval sa, lebo sa úfal pomoci pre brata i pomoci proti   tak nenávidenému Zápoľovi. Páni Frankopanovci a druhí spojenci mu   sľúbili všetko, a zostali na tom, že kráľ na nijaké povinnosti viac   Zápoľu nebude potrebovať, že čím skôr dá zvolať snem a tam bude s   korvínovcami pracovať na jeho zložení. Vladislav dýchal voľne, hádam   po prvý raz za svojho panovania, lebo sa silne spoliehal na Korvínove   sily, nebál sa Zápoľu a myslel, že zvíťazil nad všetkými. Korvín mal   čím skôr zobrať vojsko - pravda, na vlastné náklady - a pospiechať do   Poľskej na pomoc Jánovi Albrechtovi. Na to mal povolať v kráľovskom   mene aj celé Horné Uhry, i v tých krajoch, kde vládol Zápoľa. - Takto   vyjednali Frankopanovci, rátajúc s tým, že Zápoľa sa iste do nich   zaprie - no a v kalnej vode dobre lapať ryby.
    </tei:p>
    <tei:p>
     Starý Pankrác to všetko vypočul a hrozne sa tešil, že je Zápoľa   tak znížený a od kráľa nabok postavený, ale predsa sa obával, lebo na   kráľovských pleciach nič, a na Korvínových všetko ležať malo. I to sa   mu neľúbilo, že sa do Poľskej najlepšie vojsko odvedie - keď sa okolo   chotára túlajú vlci; ale ho zas uspokojil sľub, podľa ktorého sa mala   Zápoľovi o krátky čas odňať hodnosť, a to vedel, že dačo za dačo, nič   za nič.
    </tei:p>
    <tei:p>
     Korvín sa hotovil k poľsko-tureckej vojne a porozposielal svojich   vyslancov na všetky strany Horných Uhier.
    </tei:p>
    <tei:p>
     Ale ešte na inom sa uzniesol. Pristal na Székelyove reči a snahy i   rozhodol sa zas pracovať, najprv na samostatnosti Liptova, potom na   dobytí kráľovskej hodnosti.
    </tei:p>
    <tei:p>
     Ako to Pankrác počul, radoval sa, jeho tvár kvitla ako mládencovi   a jeho šediny vyzerali ako kvet kaliny na jar i dodávali mu akúsi   bujarú sviežosť. Ako by sa netešil? Velebil Matiášovho ducha, a keď   si pomyslel, že krv tohto zasa zasadne na otcovský stolec, i smial   sa, i plakal, blúdil v časoch predošlých, časoch slávy Uhorska,   časoch blesku, ktorý zapadol s kráľom Matiášom.
    </tei:p>
   </tei:div>
   <tei:div type="chapter">
    <tei:head>
     X
    </tei:head>
    <tei:p>
     Čudne sa to pletie na tomto svete. Naše náchylnosti sa často   určujú malichernými vecami a okolnosťami. Daktorý mládenec počuje   rozprávať o krásnej panne, ktorú nikdy nevidel, že jej nieto páru pod   nebom, že sa skveje na tomto božom svete ako ruža vo svojich   čarovných končinách, že tak ako slniečko, dýchajúc rozširuje   blaženstvo okolo seba - a jeho prsia zahoria neznámou túžbou, stisne   mu to srdce i dych zastaví, a v ňom povstane neukrotená žiadosť   vidieť čudný ten kvet kedy skúpej, kedy márnotratnej prírody a ak   možno, i odtrhnúť ho a presadiť do svojej záhrady. Z druhej strany   zas prezradia mládenca blesky očí, nepokojné ohliadanie sa, chýry a   povesti o ňom sa nesúce, že jeho duša sa sklonila pred krásou   nebolícej panny, pred jej nežným, mäkkým srdcom - a táto, zbadajúc   alebo počujúc to, začne si najprv pochlebovať, že nevinným spôsobom   sklonila mužskú dušu, a oveje ju akosi účastenstvo za tú osobu tak,   ako ovieva dýchajúca vnútornosť raňajšej prírody stolistú ružu na   pustom poli tenkým, skoro neviditeľným rúškom svojho dychu. Potom,   lahodiac svojej samoláske, začína myslieť, ba nemôže sa zbaviť   myšlienky o tom, ako na ňu ustavične myslieva; a tak ani nevie ako,   vkradne sa jej obraz do jej duše, srdiečko zatrepoce mocnejšie,   tvárička sa zapáli pri myšlienke naňho posvätným ohňom srdca a pomaly   vzbudí sa v mladej duši nevídaná túžba, i prenesie ju do krajov   nebolíceho raja. Cit môže splodiť len súcit.
    </tei:p>
    <tei:p>
     Predstavte si pannu, ktorá je podobná väčšmi bytosti nadzemskej   ako človeku, ktorú ovievajú všetky moci nežnosti a sviežosti čarovnej   mladosti - ktorej oči sú poslom neba, aby spojili studenú zem s   horúcim, skvelým ohňom nebeskej vysokosti, lebo na koho blesk ich   padne, ten zabúda na svet, hoc musí na ňom stáť, a ide do nepokojnej   samotnosti; ktorej líce je sen ruže o svojej kráse, je zornicou   krásy, je odleskom rodiacej sa, ale ešte nikdy nevídanej božskosti v   podobe krásy; ktorej ústočká sú dva pramene, z ktorých vyteká v   bujarej čistote harmónia neslýchaných ešte piesní od sveta v podobe   slov, sú dychom ružovej červenosti, s ktorým sa potichu zhovára hlas   slávika - a máte Marienku.
    </tei:p>
    <tei:p>
     Keby bola pohliadla na to božie slnce, bolo by sklonilo k jej   nohám svoje ohnivé líce, hviezdičky by si boli očká vyhľadeli a   mesiac vo svojej tichej zamyslenosti bol by plakal krvavé slzy, že ju   nemôže pobozkať, a bola by sa červenala od nich jeho bledá tvár,   vzbudila v srdci jeho desaťnásobnú túžbu, večerné vetríky, bozkávajúc   potajomky jej utešenú tvár, pohrávajúc si v jej čiernych vláskoch,   boli by zabudli na svoju púť a opojené nebeským pôžitkom boli by samy   seba zničili, zhynuli naveky, aby aspoň o nej, o svojom pôžitku mohli   snívať, snívať večne, aby druhé výjavy neskalili, nezašpinili ich   pamiatku o najkrajšej chvíli ich dlhého života, za ktorou sa od   mnoho, mnoho rokov zháňali a ju len teraz našli.
    </tei:p>
    <tei:p>
     Taká bola Marienka.
    </tei:p>
    <tei:p>
     Keď sa pohla, zašumelo povetrie a vítalo ju svojím pokorením; keď   sa zohla ku kvietku, zaplakal, že nemôže letieť na jej prsia a   ozdobiť svojou peknosťou tú korunu krásy, ktorú Boh na zahanbenie   alebo radšej na ovenčenie všetkých namáhaní prírody, najdokonalejšiu   peknosť chtiac utvoriť, svojou utešenosťou poslal na tento svet.   Trávka sa uhybovala pod jej nôžkami a stlala mäkké koberce jej   krokom, skalka sa uhybovala z cesty, aby si nôžku neurazila; slávik   umĺkol v krovine, keď sa ju uvidel blížiť, a počúval šumenie, ktoré   spôsobil jej pohyb, pozerá na oblak žiary, ktorá ju obtáča svojím   rúchom, i zatrepotá srdiečko v jeho prsiach, lebo práve takú postavu   si predstavoval, keď sníval o svojich piesňach, i zarmútil sa, že   jeho pieseň nevie osláviť tú dokonalosť krásy, i zaplakal v piesni   žiaľnej, v piesni poslednej sám nad sebou, že nemôže osláviť naveky   jej vďaky a zahynúť, spievajúc o nej, žeby jeho posledná pieseň bola   ona, len ona.
    </tei:p>
    <tei:p>
     Taká bola Marienka.
    </tei:p>
    <tei:p>
     Ale ona nevedela o tom pokorení sveta, ona sa netešila z toho,   lebo sama nevedela o svojej kráse. Túžila za dačím a nevedela, čo to   bolo, klonila hlávku do bielej, útlej rúčky ako makový kvet, a   nevedela, čo ťaží jej hlávku.
    </tei:p>
    <tei:p>
     Sedela, ako zvyčajne, pri svojom obloku na Spišskom zámku.
    </tei:p>
    <tei:p>
     Pán Zápoľa vstúpil dnu, jeho prudký krok vyjadruje neočakávané   pohnutie, jeho vlasy zahrnuté za uši ukazujú jeho tvár v celej sile.   „Dobrý deň, Marienka! - Čo porábaš? - Čo uletel z tvojich líc úsmev,   že ma nevítaš ako zvyčajne?“
    </tei:p>
    <tei:p>
     „Dobrý deň! - Myslela som na vás, že nás tak samých nechávate. -   Však, otec môj, to nie je pekné od vás?“
    </tei:p>
    <tei:p>
     „Hm - a predsa i vtedy točia sa naše myšlienky a práce okolo   teba!“
    </tei:p>
    <tei:p>
     „Okolo mňa?“ so začudovaním povie Marína, a potom s ľahkým úsmevom   poznamená: „Ba veru to tak nevyzerá, ako by ste s nami spolucítili;   tí cudzí páni vám od pár dní viac ležia na srdci ako vaše vlastné   deti!“
    </tei:p>
    <tei:p>
     „Keby si nebola mojím dieťaťom, povedal by som, že nemáš pravdu;   ale takto ti poviem, že si uhádla moje myšlienky. - Ale daj predsa   pokoj všetkému, ty si predsa bola predmetom nášho rozhovoru.“
    </tei:p>
    <tei:p>
     Ale Marienke sa to tak nevidelo, lebo krútila pomaly hlávkou a   zboku pohliadla s polovičným úsmevom na svojho otca.
    </tei:p>
    <tei:p>
     Zápoľa zastal, ruky skrížil na prsiach, pozeral so zaľúbením na   svoju dcéru, i videlo sa, akoby sa bola jeho tvár zbavila odtlačku   predtým pošmútrnych myšlienok. Prehovorí: „Pamätáš sa na tých pánov z   Liptova, čo boli pred pár týždňami u nás?“
    </tei:p>
    <tei:p>
     „A potom?“
    </tei:p>
    <tei:p>
     „Či sa ti tí lepšie páčili ako terajší moji spoločníci?“
    </tei:p>
    <tei:p>
     „A nač sa ma to spytujete?“
    </tei:p>
    <tei:p>
     „Nač sa ťa to spytujeme? Podívajmeže sa, ako pyšne, ako pansky. -   Vieš, dieťa moje - na to ti nič neodpoviem - Ale ktorý z nich sa ti   asi najlepšie páčil?“
    </tei:p>
    <tei:p>
     Pohliadla naň veľkým okom.
    </tei:p>
    <tei:p>
     Zápoľa sa usmial: „No nič po tom - ty, ako sa mi zdá,“ úsmešne   povie palatín, „si už na nich celkom zabudla. Vidíš, Marienka, tí   páni sa o teba hádajú, a ten čiernooký, vieš, čo bol u nás, je preč   vyhnaný od svojho brata do sveta. Bohviekde sa túla -“ A potom, po   malej prestávke dopovie: „A to všetko pre teba.“
    </tei:p>
    <tei:p>
     Marienka stŕpla, nevedela, či má brať otcove slová naozaj, a či   len žartovne, ale predsa sa zdá, akoby otcovým slovám dávala vieru, i   vzniesla k nemu veľké čierne oči, ktoré sa ho zdali spytovať o dačom,   o čom sa hlas nechce dať počuť. Zápoľa je nie človek, ktorý dáva dač   na útlosť ľudského srdca; on je od svojej mladosti prísny vojak i   nenahliada, nepozoruje strunky a nite oku neviditeľné, rozumu   nepochopiteľné, ale celkom odhalené ľudskému srdcu, ktoré tak často   obtáčajú celú dušu mladosti. „Čuduješ sa, Marienka? Nečuduj sa tomu.   A vieš, ja tebe kvôli všetko urobím; ty sa mi zdáš orodovať za neho a   vidíš, tebe kvôli všetko urobím, ako som povedal. - Teda, vidíš,   uzavrieme spolu, že ten nevďačný brat za to musí zaplatiť.“ Palatín   hovoril s polovičným smiechom, ale jeho reč, ako zvyčajne tak i   teraz, nebola bez významu. Marienka, hoc zvyčajne vždy hotová k reči,   teraz ani neodpovedá, ani sa nič nespytuje.
    </tei:p>
    <tei:p>
     Vtom sa otvoria dvere - a ukáže sa šedivá hlava starého   Verböczyho. Zápoľa pokývol a jeho priateľ vstúpil dnu, nesúc listy.   Pán palatín ho pozdravil, spýtal sa, čo je nového. Verböczy ukázal   listy a povedal: „Z Budína!“
    </tei:p>
    <tei:p>
     Palatín podal Marienke ruku, sľúbil, že zas k nej príde. - Mladé   dievča sklonilo hlávku do rúčky a premýšľalo, či o svojich citoch, či   o otcových rečiach, či o čom inom, to Boh sám vie, ale muselo sa   jedno s druhým miešať, keď ani len hore nepozrie, ani zo svojho   snívajúceho položenia sa nepreberá. Ale jej zamyslenie netrvalo   dlho.
    </tei:p>
    <tei:p>
     Jej brat Ján ju chytí za rúčku, potrasie ju pomaly a povie: „Či   spíš, Marienka, či snívaš? Poď, otec ťa volá!“
    </tei:p>
    <tei:p>
     „Otec ma volá? A čo hovorí? Posmieva sa zo mňa?“
    </tei:p>
    <tei:p>
     „Neposmieva - nemá na to ani chuť. Prišli správy z Budína, a otec   dupá nohou, hľadí na všetkých a volá: Korvín musí umrieť, musí   umrieť.“
    </tei:p>
    <tei:p>
     „A čo teda chce so mnou?“
    </tei:p>
    <tei:p>
     „Neviem - len keď sa trochu utíšil a rozdával rozkazy, aby jedni   od tých čias Korvína z oka nepustili, druhí aby chodili z dediny na   dedinu po zemanoch a nabrali zlata, odrazu ho napadlo teba dať   zavolať.“
    </tei:p>
    <tei:p>
     Marienka myslela trochu, myslela - povzdychla, hodila očami nadol,   vzala brata za ruku a išla s ním po palotách ticho, nemo, až kým   prišli k dverám otcovej izby.
    </tei:p>
    <tei:p>
     Pán palatín bol už sám, stál naprostred izby, ruky na prsiach   skrížené, hlavu dohora vypnutú. Na čele mu sedel roj myšlienok.
    </tei:p>
    <tei:p>
     Prišli dnu jeho deti; uprel na ne svoje prísne oko, akoby teraz   rodinné záležitosti neboli predmetom jeho pyšnej mysle. A v takýchto   okamihoch jeho deti sa nezvykli spytovať na jeho úmysly, ale čakali,   kým ich on osloví. Palatín zostal vo svojom postoji i prehovorí:   „Marienka, pôjdeš na Muráň!“
    </tei:p>
    <tei:p>
     „Dobre, otče, keď tak vaša vôľa.“
    </tei:p>
    <tei:p>
     „Hneď zajtra sa rozlúčiš s nami.“
    </tei:p>
    <tei:p>
     „Už zajtra?“ spýta sa začudovaný brat. „A prečo tak skoro?“
    </tei:p>
    <tei:p>
     „Preto, že to tak chce otec, synku,“ odpovie otec. „Ty zostaneš   tu, aby si videl, ako sa Zápoľa má správať voči svojim nepriateľom!“   potom dal znamenie na odchod. Marienka odišla i s bratom.
    </tei:p>
    <tei:p>
     Pán Zápoľa bol správcom celej krajiny skutkom: mal okolo seba   svojich priateľov, ktorí tvorili jeho radu, a ich uznesenie platilo   zvyčajne za zákon, lebo palatín mal takú moc, také bohatstvo, že čo   chcel, i uskutočnil. Ale jeho hlavným radcom bol Verböczy, s ktorým   zvyčajne všetko popredku uvaril. Verböczy zas sedí s palatínom sám a   sám, ktorý, prepustiac svoje deti, je zas celkom zaneprázdnený   verejnými záležitosťami, alebo radšej svojou ctižiadosťou. Človek   povýšený na taký vysoký stupeň z nízkosti, opierajúc sa o silu ducha,   ktorá ho viedla životom, nemôže zostať pri tom, čo už dosiahol; musí,   či chce, či nechce, ísť ďalej a svojej neúnavnej činnosti podávať   prácu, ktorá iste premôže alebo všetky prekážky, alebo sa sama zmorí   svojou usilovnosťou. Pán Zápoľa pokračuje, hľadiac na spisy ležiace   na stole: „A tak Verböczy, na tom zostaneme. Ty budeš obstarávať   Budín, Harhovský vezme na oko zemianstvo, ktoré nielen tu, ale i v   Liptove musí za dva týždne byť na našej strane, Berzevický zdvihne   našich spojencov po okolných stoliciach - a Korvín sa nespojí s   Poľskou.“
    </tei:p>
    <tei:p>
     „Ale Korvín sa už začal dvíhať - a Liptov s ním, a môže nám byť   krátky čas na krku.“
    </tei:p>
    <tei:p>
     Palatín sa usmial: „Liptov s ním, teda dobre; ale kto je to ten   Liptov? - Či sa hádam nazdáš, že sa môže spustiť na tých hladových   pánov bratov, ktorí len preto vyliezajú zo svojich dier, že vačky   prázdne a niet za čo piť víno. Daj im ty viacej, a daj im skutočne,   čo im Korvín sľubuje, nuž pôjdu za tebou až na koniec sveta. Teda   vieš, čo máš s týmito robiť. Pošli daktorých ta s plným mešcom, nech   im dajú dobre jesť a piť, nuž zabudnú i na Švoňavy, i na bezprávie, i   na celý svet. A keď sa bojíš Korvína,“ usmievajúc sa ďalej hovorí,   „teda, aby sme viac času získali, pošli na Švoňavy zas pár ľudí, nech   ho čakajú, keď tam bude putovať, a vieš, čo majú potom s ním   urobiť.“
    </tei:p>
    <tei:p>
     Obaja zostali ticho, každý rozumie, čo tie reči znamenajú. Zas len   Zápoľa prevezme reč: „A tak konečne všetko, čo začneme, na tomto   spočíva. Kráľ sa hodil nášmu nepriateľovi do náručia. Musíme zničiť   najprv tohto, či tajomne a či na poli bitky; Poliaci sa s Vladislavom   rozdvoja a tak oslabnú, že mu nebudú môcť prísť na pomoc - a potom   zvoláme snem, ukážeme v pravom svetle kráľovo pokračovanie - on iste   musí odstúpiť, a potom vieš, ja a ty -“
    </tei:p>
    <tei:p>
     Okolo Muránskeho zámku sa rozprestierajú pekné husté hory, medzi   ktorými sám priestranný zámok sa vyvyšuje ako panovník nad svojimi   poddanými. Keď sa slnce zablyští nad týmito horami, nazdal by si sa,   že chce nabrať z mladej zelenavý nový život, aby tým viacej   osvieželo, oľúbeznelo. Vysoké smreky a široké buky zakrývajú svojimi   listnatými kobercami sem a tam sa rozprestierajúce doliny, a tu i tam   na konci, na východe dolín vykúkajú chatrné dedinky, belejúce sa len   tu i tu zemianskymi dvormi.
    </tei:p>
    <tei:p>
     Ale okolo samého Muráňa, v jeho blízkosti nemáš nijaké dediny;   pôjdeš i hodinu, i dve, kým z jedného alebo druhého nájdeš takú   dedinu. Ale by si sa hrozne oklamal mysliac, že je okolo zámku alebo   v susedných horách ticho, pusto. Počuť tu často štekot psov, zvukot   trúb, ozývanie sa ľudských hlasov, lebo páni zo susedstva si   zachádzajú hlboko do hôr a zabávajú sa poľovačkou až do dobrej vôle,   a k tomu zas je Muráň zámok pripevný, primohutný, aby tu mohol stáť   taký osihotený, a preto vídať tu každodenne hore a dolu idúcich ľudí,   i pánov zemanov, i chudobárov sedliakov. Z Muráňa zámku sa drží   Gemerská stolica a hrozí krajom nižším od nej, takže odtiaľto moc,   odtiaľto sila sa nadol rozprestiera a zas horné kraje svojou mocou   podopiera; mnoho teda musí každému záležať na tom, aby si toto miesto   zaistil a jeho pánov si priateľskými udržal, lebo často sám Muráň v   domácich rozbrojoch viac stojí ako druhých sedemdesiatsedem   zámkov.
    </tei:p>
    <tei:p>
     Rozblyšťalo sa slnce nad Muráňom a oblialo svojím svetlom najprv   jeho starú vežu, jeho šedivé múry. Po vrcholkoch hôr pobozkalo zelené   bučiny, a po dolinách ešte tma, ešte hlucho a len šepotanie zelených   lístkov a šumot vstávajúceho rána, ktorý pomaly, pomaly budí zo sna i   hory, i doly a potajme zašumieva nové zmŕtvychvstanie každému lístku,   každému konáriku, každému kvietku, rozšíril sa po dolinách a tiahol   sa sťa bublajúce vlnky potôčka po ich korytách dolu, dolu, až kým   nezamĺkol, neohluchol.
    </tei:p>
    <tei:p>
     A po tých dolinách si kráča sticha, povoľne bystrý srnec; krepké   jeho nôžky, švihlý jeho krk, jasné jeho oko, hladké jeho rožky - ide   si, ide, zhýba svoj krk, i obzerá sa dookola po lesnej tôňave, utiera   si i hlávkou, i nôžkami zo seba chladnú rosu, škrabe sa po chrbte   končitým rožkom a skŕča sa, vystiera sa ako lenivý človek, ktorý si   za rána hovie ešte v posteli, keď sa už slniečko dobre rozhľadelo   ponad ľudskými bytoviskami. Odrazu vystrčí dohora švihlý krk, mykne   hlavou i naľavo i napravo, pozerá temným okom dokola a odrazu dupne   nohami a uteká preč, akoby ho tu nikdy nebolo bývalo. Ale vtom   zďaleka zajačia psy - jaj, jaj, jaj - a ich hlas sa rozlieha po   horách, po bučinách, i utíchne, i zas sa ozve, bo hneď psy stratia   šľak, hneď ho nájdu, a tak to ide dlho, až v ďalekosti počuť hlas   psov, až naostatok zahasne, zmizne.
    </tei:p>
    <tei:p>
     A za týmto divadlom prebúdzajúceho sa rána vystupuje lesnými   cestami, hore stranami, dolinami mladý strelec, počerné jeho líce,   štíhla jeho postava. Na pleci mu visí kožená kapsa, na zelenej šnúre   trúba so žltou lisnúcou sa čutorou a otvorom, obíjaným takýmže   plechom, a zas na ľavom pleci krátka pevná puška. Poľovník kráčal   pokojne; jeho psy zaštekotali, zajajkali, ale zdá sa, že ho to   neteší, že musel vyjsť na poľovanie bez toho, že by ho lovenie zveri   bolo vylákalo z pokojného odpočívania ešte za nočnej tmy, a musel za   tvrdej noci opustiť svoj dom, alebo tárať sa už celú noc po   postriežkach, keď už zavčas rána blúdi tak hlboko v horách. Umĺkol   štekot psov a poľovník vyšiel práve na vrch, najvyšší to bod medzi   horami, ktoré ležia na ceste medzi Muráňom a Telgártom, a tu zatrúbi   raz, druhý raz a psy sa zas ozvú v ďalekosti a prešla dosť dlhá   chvíľa, čo zadychčané, vyparené sa vrátili k svojmu pánovi. Ale   vetrík, strhnuvší sa na vrcholoch hôr, donáša z rozličných strán nové   hlasy, lebo v ďalekosti, takže to len skúsený strelec, čo je   navyknutý viac počúvať zvuky poľovných trúb ako plač a krik svojich   vlastných detí doma, môže spozorovať, tu i tu sa dá počuť tu štekot   kopova, tam zavýjanie trúby, tam pukot pušiek. A náš mladý poľovník   zdvihne hlavu a zdá sa očami chcieť prehliadnuť diaľne ďalekosti,   nekonečné more hôr a lesov. Nato vypovie sám pre seba: „Ešte sú   ďaleko!“ a pustí svoje psy znovu do lesa a stratí sa medzi hustým   stromovím.
    </tei:p>
    <tei:p>
     Nad cestou v lesoch prislúchajúcich k Muránskemu zámku   rozprestiera sa medzi stromovím pekná poľana, široká, vyhladená;   uhliari si na nej dorábajú seno a pocestní pri nej zvyčajne   zastávajú. Teraz prišlo poludnie a na poľane sa začnú schádzať   poľovníci i z jednej i z druhej strany; pušky pukajú a trúby sa   ozývajú v horách na znak, že ešte viac poľovníkov sa schádza. Páni z   Korvínovej stránky i z Gemera, i z Liptova, i zo Spiša sa zriekli, že   sa tu zídu, bo nie tak ľahko sa teraz, keď sa všetko hýbe, môže zísť   ľudí z viac stolíc spoločne, a potom sa to páni i zabaviť spolu   zvykli, i zas sa pozhovárať, čo začínať majú. Na hraniciach skoro   troch stolíc jeden druhému prišli oproti, aby sa ani jednému, ani   druhému nestala krivda; lebo keď ma uctíš ty, uctím ja teba, keď ty   zašanuješ mňa, zašanujem ja teba. A hoc páni prislúchali k jednej   stránke, lebo by sa ináč ani nezhodli, predsa každý žiadal od druhého   peknú poklonu, pekné zaobídenie. A nie je to nič nové, že si   poľovníci z viac stolíc dávajú dakde spoločnú poľovačku.
    </tei:p>
    <tei:p>
     Chlapi, sluhovia znášajú zver na hŕbu, skladali z chrbta tanistry,   v ktorých je víno, chlieb a iná živnosť, lebo poľovačka trvá viac dní   a páni nocúvajú v horách.
    </tei:p>
    <tei:p>
     „Vitajte, vaša milosť, pán brat, vitajte,“ ozýva sa zo všetkých   strán a príchodzí vystrelí z pušky, i prítomní strieľajú na znak   uvítania, na znak priateľstva, a haraš, krik, rozhovor sa   rozprestiera okolo vatry ohňa. Ale najväčší sa strhne krik, keď sa   zjaví náš mladý poľovník idúci od Muráňa. Tu páni hľadia na tú   stranu, odkiaľ najprv psy sa zjavia, a potom, keď sa sama postava   ukázala, sedliaci poskákali hore, iní vyhadzovali čiapky dohora a   vreskot „vivat Červeň, vivat Červeň!“ sa ozval a trúby zavrešťali,   hvizdot sa ozval, pušky zapukali zo všetkých strán.
    </tei:p>
    <tei:p>
     „Nuž ale ozaj ste to vy, Janíčko?“ hovorí jeden. „Ale prepánaboha,   kdeže ste sa tu vzali?“ ozve sa druhý. „No to nás teší, to nás teší,“   víta ho tretí, „len vy ste tu chýbali, vy; vivat, vivat!“ kričí   štvrtý a „vivat“ odpovedali hory.
    </tei:p>
    <tei:p>
     A pán Červeň sa klania, podáva ruky, tisne pánov bratov na svoje   prsia.
    </tei:p>
    <tei:p>
     A páni bratia si vysukujú fúzy, ako čo by už všetko dobre bolo,   oči im blýskajú, ako čo by boli už všetko žiadané šťastie občiahli, a   pomykajú si čiapky na hlavách, ako čo by boli pyšní na dneskajší   deň.
    </tei:p>
    <tei:p>
     „No zlož sa, Janíčko, zlož sa!“ volá pán Lužinský. „Ej, ale sme sa   dávno nevideli, a škoda toho, kdeže si sa utiahol, že o tebe ani vidu   ani slychu?“
    </tei:p>
    <tei:p>
     „Na lúku do mojej kúrie,“ odpovie pán Červeň.
    </tei:p>
    <tei:p>
     „Čo? A čože tam hľadáte? Veď sa my nazdávame, že vy na Sklabini   tak pekne sedíte, ako váš brat na Likave,“ povie pán Kráľ, Spišiak z   Mengusoviec.
    </tei:p>
    <tei:p>
     Pán Červeň neodpovie na to nič, len hlavou kývne, oprie pušku o   strom, zavesí i kapsu, i trúbu na konár a sadne si medzi druhých   pánov a spytuje sa, čo u nich nového.
    </tei:p>
    <tei:p>
     „A vy to neviete, pán brat? Nuž ideme do Poľskej na pomoc proti   Turkom, a teraz, kým dôjdu naši zdola, krátime si čas   poľovačkou.“
    </tei:p>
    <tei:p>
     „To je zle, páni - a či sa nebojíte, že vás Zápoľa predíde a   zapáli strechy nad vašimi domami?“
    </tei:p>
    <tei:p>
     „Ja, vaša milosť, pán brat, kto by na to myslel,“ odvetí Kráľ,   „nuž nechže zapáli, keď sa mu páči, ale to mu povedám, že sa ja s ním   ani procesovať, ani hádať nejdem, lebo nech sa potom celá jeho háveď,   čo s ním drží, má na pozore, aby jej tiež červený kohút na streche   nezakikiríkal, lebo nech som nie statočný človek, ak mu tak   nezakúrim, že ho to i v jeho vlčom hniezde zadusí. - Ale beťah nás po   tom. Mišo, sem tie sklenice, napime sa, a to na zdravie Korvína:   vivat Korvín!“
    </tei:p>
    <tei:p>
     A tu len ešte páni oživli. Varechy na kapsy popriväzované kolujú   dokola, ten pije stojačky, ten sediačky, starý, mladý, a vidieť, že   sa páni dobre prešli, lebo ich smäd je veľký a dá sa dobre hasiť.   Medzitým i honci, i sluhovia porobili prípravy na pečenie zveriny, a   za krátky čas pripravili hostinu, že jej od dvadsať rokov hory a doly   nevídali, alebo aspoň od tých čias nie, čo Matiáš kráľ prestal   poľúvať po Kráľovej holi a okolo Muráňa. A keď si páni k obedu a či   olovrantu zasadli a nastala všeobecná veselosť, tu zo spišskej strany   začnú sa ozývať konské dupoty, hŕkanie voza a praskot biča; a hoc si   poľovníci veľmi veselo začínali a panoval smiech a krik a všeobecný   haraš, predsa, začujúc to, akoby nevoľky na tú stranu obrátili svoje   zraky, odkiaľ prichádzal konský dupot, a smiech zahasoval na ich   lícach, vravot umĺkol na ich ústach a krik zmizol z ich kola, i   sediaci poskákali hore, hodujúci nechali jedenie a pitie a o krátky   čas namiesto pohárov vidieť v ich rukách pušky.
    </tei:p>
    <tei:p>
     Vtom z neďaleka vidieť vystupovať zo zeleňavy po ceste štyroch   koníkov pekne pripravených, dobre ozbrojených. Zelené dolomány a na   nich biele šnúry ukazujú, čí sú to ľudia, lebo každý dobre vie, že   Zápoľa tak oblieka svojich sluhov. Za nimi ide vozík, sedia v ňom dve   ženské ináč zakuklené, takže ich do tváre dobre nevidieť, a pri   kočišovi ešte jeden dobre ozbrojený muž. Vidieť, že sú títo muži daní   ženám na ochranu nielen pred nepredvídaným nebezpečenstvom, ale najmä   pred túlajúcimi sa po týchto horách odjakživa „dobrými chlapcami,“   ktorí ľakajú a strašia nielen salaše a košiare tu i tu svojím „Bača,   bisťubohu, rež jalovice, daj syra a žinčice!“, ale i na cestách spoza   bučkov pocestných svojím „Daj Bohu dušu a sem peniaze!“.
    </tei:p>
    <tei:p>
     „To sú Zápoľovi, to sú Zápoľovi!“ zavolajú daktorí z   poľovníkov.
    </tei:p>
    <tei:p>
     „Dolu s nimi, dolu s nimi!“ ozve sa jeden hlas medzi poľovníkmi,   spolovice žartom, spolovice naozaj; ale pán Červeň zavolá: „Páni,   dajte pokoj; ináč nedbám, robte čokoľvek, ale v horách na ceste   dakoho prepadávať je hanba!“
    </tei:p>
    <tei:p>
     „Hanba, nehanba! - A či by nám zápoľskí tiež odpustili?“
    </tei:p>
    <tei:p>
     „Ba pozrite, čo to tam za lastovičky so sebou vezú, nie tak ľahko   uvidíte v horách červené líčka a iskriace oči!“ prehovorí zas   jeden.
    </tei:p>
    <tei:p>
     „Ale načo,“ odpovie na to druhý, „lebo ak sa vám miesto červených   líčkok dáka šesťdesiatročná kobza ukáže, v ktorej tvári namiesto   iskriacich očí len zatmenie slnca uvidíte, to vám iba gamby ovisnú,   akoby ste miesto medu blen okúsili.“
    </tei:p>
    <tei:p>
     „Ba netárajte, vy bezfúze holíčatá,“ odsekne pán Kráľ z   Mengusoviec, ktorému zišli teraz na um Červeňove slová, „tárate do   sveta, a neviete, či vám to Zápoľa, pokiaľ vy po horách   daromníkujete, dcéry, ženy alebo sestry tak ako vtákom mladé z   hniezda nevybral a teraz ich preč pánbohviekde, na koniec sveta   neposiela, aby ste si vlasy na hlave trhali a zuby škrípaním   povylamúvali, keď prídete domov a nájdete dom prázdny!“
    </tei:p>
    <tei:p>
     Tieto slová preleteli ako iskra celé kolo poľovníkov, a akoby už   tak bolo, ako to pán Kráľ povedal, začali sa im prsia dvíhať, daktorí   z mladších hneď, akoby sa o tej pravde presvedčiť chceli, poskočili k   ceste.
    </tei:p>
    <tei:p>
     Prichádzajúci koniari videli to všetko, i ako poskákali, i ako   pušky polapali, i ako daktorí proti nim sa rozbehli; ale ani jeden   zato ani okom nemihol, ani najmenej sa nepohol, a tak ako predtým,   akoby poľovníkov neboli ani spozorovali, išli hopkom ďalej a   predchádzať začali k nim sa blížiacich poľovníkov. Ale týchto to   práve ešte viac dopálilo, a tak skočili ako levy pred príchodzích a   zakričali: „Stoj!“
    </tei:p>
    <tei:p>
     „No a čože je,“ odpovedali celkom chladne príchodzí.
    </tei:p>
    <tei:p>
     „Kto ste?“
    </tei:p>
    <tei:p>
     „Čo vás do toho!“
    </tei:p>
    <tei:p>
     „Čí ste?“
    </tei:p>
    <tei:p>
     „To sa vás ešte menej týka,“ odpovedali Zápoľovci.
    </tei:p>
    <tei:p>
     „Nuž či ty tak budeš odpovedať statočným ľuďom?“ zakričí mladý pán   Karas, šuhaj vysoký, so širokými plecami a žltkastým fúzom. „Nuž, ty   holomok, či ty vieš, komu tak odpovedáš?“
    </tei:p>
    <tei:p>
     „Chlapci, ďalej, napred!“ zavolá vodca hajdúchov na svojich ľudí   beztoho, že by sa bol najmenej obzrel po pánu Karasovi; a kone sa   začali hýbať.
    </tei:p>
    <tei:p>
     Ale to bol len olej na oheň. Poľovníkov sa medzitým viac a viac   priblížilo k príchodzím, hoc sa to všetko v okamihnutí stalo, a pán   Karas sa tým viacej pobúril, čím chladnejšie sa konníci držali, a   uchytil uzdu jazdcovi, ktorý sa zdal byť vodcom hajdúchov, trhol ním   a zavolal v hneve: „Nuž či odpovieš, ty šelma okovaná! Kde idete? Čo   veziete?“
    </tei:p>
    <tei:p>
     Vodca hajdúchov sa poobzeral nazad, po kočiari, ktorý za ním stál   pokojne, a len prestrašené ženské sa jedna k druhej túlili, a tým   väčšmi tváre svoje zakrývali, a zas len pokojne odpovie: „Do toho ťa   ešte najmenej! - Hybajte ďalej - kočiš pohni!“ zavolal a zaryl   ostrohu koňovi do boka. Kôň sa strhol, vyskočil prednými nohami   dohora a strhol Karasa na zem, ktorý padol taký dlhý, ako bol   narástol.
    </tei:p>
    <tei:p>
     Ale čo sa takto len skoro v čistej samopaši začalo, vzalo smutný   zvrat. Pán Karas ležal na zemi, a druhý hajdúch, počúvajúc rozkazy   svojho náčelníka, dal koňovi ostrohu, a ten sa vzopäl a skočil na   človeka ležiaceho na zemi. Ale to nebolo ešte dosť; kočiš tiež pohol   svoje kone zapriahnuté v kočiari a už mal i s koňmi, i s vozíkom   prejsť Karasa. Tu zavreštia poľovníci ako besní, a z tejto peknej   spoločnosti, z toho veselého kola žartov nevidíš nič, len hejno   pobúrených ľudí, ktorí sa rozpajedili na smelé odpovede prostého   hajdúcha, čo sa opovážil tak hovoriť pánu zemanovi, a potom i nad   nebezpečenstvom, ktoré tomuto hrozilo. Poľovníci vyťahujú nože,   nabíjajú pušky, druhí obtočia príchodzích tak, že teraz už mohli   prejsť len cez ľudí. Zápoľovci zas vyťahujú šable a začínajú nimi   dookola švihať. Ale to neodstrašilo poľovníkov. Pán Karas sa zdvihol   a hoc mal pochrámané nohy, skočil a začal dolu trhať z koní konníkov,   a jedni poľovníci mu pomáhali, druhí zas na všetko, čo videli,   rozpajedení začali šturmovať kočiar. Ozbrojený človek, čo sedel pri   kočišovi a akoby riadil celý sprievod, vstal a medzi krikom, hukotom   zavolal: „Páni, čo robíte? My ideme zo Spišského zámku, a ja zeman   ako vy, v mene palatína Uhorskej krajiny vám rozkazujem: Rozíďte sa a   dajte nám pokoj!“
    </tei:p>
    <tei:p>
     „Hej, mal si ty rozkázať v mene palatína tvojim holomkom, aby, keď   sa ich statočný človek dač pekne spýta, tiež tak odpovedali, a keď si   zeman, nedať tvojim koňom po zemanoch ako mršinách sa vláčiť, dolu s   ním, dolu s ním!“
    </tei:p>
    <tei:p>
     A poľovníci začali trhať i na voze sediacich mužských i ženské.   Tieto sa triasli ako libačky a tak sa túlili jedna ku druhej, že by   si povedal, že to jedno telo, jeden človek, a len temné hlasy, ktoré   vydávali, dávajú svedectvo, že sú dve osoby. Ale ako sa jeden z   poľovníkov k nim priblížil a jednej z nich strhol šatku z hlavy, a   táto vykríkne, tu pán Červeň, ktorý sa priblížil k zápoľovcom   najposlednejší zo všetkých, očervenie, oči mu zaiskria, spodná gamba   sa začne otriasať, a mocnou rukou odstrčiac predtým svojich   priateľov, vyskočí bez všetkých okolkov hore na kočiar, zakričí   hlasom vysokým: „Páni, nabok, bo prvý, čo sa ešte ku kočiaru   priblíži, padne mojou guľkou; kočiš ďalej, ďalej napred!“
    </tei:p>
    <tei:p>
     Páni poľovníci zvesia ruky, prestanú od nehodnej ich roboty, ktorú   z rozbúrenia náruživosti začali, nevedia, čo si majú o tom všetkom   myslieť. Kočiš pohol koňa, hajdúsi dali koňom ostrohy, kým páni   bratia, jeden na druhého pozerajúc, ako čo by nevedeli, čo sa im   robí, čo si o tom všetkom majú myslieť, na to pozerali. Medzitým   zmizli i konníci, i kočiar, i Červeň ako sen, o ktorom sa nám vidí,   že sme ho kedysi mali, a predsa sa nám pritom zdá, že sa nám to teraz   v stave bdenia len tak na um mätie. Karas vypovie:
    </tei:p>
    <tei:p>
     „I to taký, ako druhý, never nikomu.“
    </tei:p>
    <tei:p>
     „Odrodená krv, odrodená krv,“ smutne si vzdychnúc, hovorí ako sám   pre seba Lužinský.
    </tei:p>
    <tei:p>
     Ale pán Červeň na to nemyslí; čo mu po jeho predošlých   spoločníkoch! Jeho zjav spôsobil síce všeobecné začudovanie pre   pocestných, takže tí nevedeli, koho odrazu dostali za obrancu, buď   však, čo buď, on ich vlastne chránil od nepríjemného nápadu, z čoho   pánbohvie, čo pojsť mohlo, a tak sa pomaly upokojili, a pán   Hrabovský, čo sedel pri kočišovi a bol vlastne sprievodcom   pocestných, ďakoval mu pekne za jeho prostredníctvo, spomínajúc, že   mu to pán Zápoľa nikdy nezabudne. Potom sa spýtal na meno a vlasť   Červeňa.
    </tei:p>
    <tei:p>
     Tento sa však pekne vyhováral odvetiac: „Odpusťte, pán môj,   preceňujete moju zásluhu, lebo som sa ja medzi to hodiť musel, aby   aspoň svet nepovedal, že moji známi, s ktorými som sa spriatelil, sú   horší ľudia, ako sú skutočne. Tu sa oni len vo svojej rozpustilosti   pustili do hádok a nikomu nenapadlo, že by vec mohla prísť tak   ďaleko.“ A po malej prestávke, keď bezpochyby premýšľal, aké konanie   káže teraz slušnosť, prehovorí: „Ale už ste bezpeční, páni moji, pred   každou nepríjemnosťou, už sa môžem vzdialiť. - Zbohom, panna Mária,   zbohom, panna Anna, zbohom i vy, pane!“
    </tei:p>
    <tei:p>
     Ženy sa ešte sotva zo strachu prebrali, teraz však čo Červeň sa   odobral, ozvala sa Marienka, Zápoľova dcéra, svojím pekným, ale ešte   trasúcim sa hlasom: „Nie, preboha, nie, pán Červeň, len teraz nie, vy   nás musíte odprevadiť až na Muráň!“
    </tei:p>
    <tei:p>
     Červeňove i uši, i oči hltajú tieto slová a líce ukazuje, aký   účinok urobili v jeho duši, lebo sa odrazu na ňom miešal smútok s   radosťou, červenosť s bledosťou; ale hoc vypovedané slová priam   očarovali i jeho srdce i dušu, predsa sa neopováži prijať také milé   mu ponúknutie.
    </tei:p>
    <tei:p>
     Panna Anna, Marienkina tetka, spozorovala to dobre, ale spočiatku   tiež stratila hlavu a tak nezačala rozhovor, ako by sa bolo svedčalo;   teraz však povie: „Ej, pane, ešte sme sa vám ani nepoďakovali, a to   viete, že sa to tu nesvedčí.“
    </tei:p>
    <tei:p>
     „Však, tetička, nech ide pán Červeň s nami - lebo sa ja bojím, a   jeho poslúchnu všetci; volajte ho, tetička, volajte.“
    </tei:p>
    <tei:p>
     „Dobre, dieťa moje, dobre,“ odpovie panna Anna s úsmevom. „On je   pekný hladký pán a vie dobre, že nás teraz nesmie zanechať, lebo keď   bola jeho vôľa nás zastávať, teraz je zaviazaný nás nasledovať,   kdekoľvek ho zavedieme. Však mám pravdu, pán Červeň?“
    </tei:p>
    <tei:p>
     Červeň je rád, že môže tak nablízko so známymi mu cestovať ďalej,   ale radšej je, že môže jedno povetrie dýchať a zoči-voči hľadieť na   dievča, ktoré dakedy zaujalo dušu, omámilo zmysly, naplnilo jeho   srdce. A na iné teraz nemyslí, lebo akýsi cit rozkoše ho naplnil a i   to povetrie, čo do seba vsaje, dáva mu dvojaký život, radosť, rozkoš.   Ale práve preto i jeho postava, i jeho výraz tváre, i celé jeho   držanie si oblieklo na seba šatu skvelosti tak, ako keď po dlhých   hmlách prvé jarné slnce obleje svojím ohňom vŕšky našich hôr, a to   oko predtým zatemnené všelijakými starosťami, záväzkami a   povinnosťami, čo na ňom ležali, zahorelo teraz ohňom sily a moci   mužskej, lebo nemá starosti, nemá viacej záväzky ani povinnosti; a   tak načo zadržiavať vo svojom behu dušu, načo utláčať vo svojom   klopaní srdce? A jeho líce zahorelo plameňom síce ľahkým, ale   dávajúcim tú najkrajšiu živosť, a jeho hlas - ten hlas, i sila mužská   v ňom, i útlosť a mäkkosť nekonečná, ktorá nikdy nechybí nakloniť   ženské srdce, keď ono vie, že tie zvuky sú jemu obecané, zadychoval   lahodným súzvukom. Neborká Marienka! Ona to všetko cíti, ona uhádla   pohyby srdca svojho priateľa, jej je tak dobre, a predsa tak zle,   teší sa z jeho blízkosti, a predsa nemôže byť veselá; keď on hovorí,   načúva jeho slová ako hlasy spasenia, a predsa keď ona odpovedá, jej   hlas je neistý, slová často nespojené, a keď naňho pozrie, na tú   tvár, keď sa zhliadne v teraz oživenom jeho oku, to je, sama nevediac   prečo, pyšná, že je taký krásny, taký, aspoň ako si ona myslí,   utešený, že mu mládenca nieto páru pod slncom. Predsa však preč   obráti oko, keď sa ich zraky zídu, a zas len znovu, hoc ta nechce   pozerať, nevedomky naňho pohliadne, ako čo by to bolo slnce, okolo   ktorého sa jej život má točiť.
    </tei:p>
    <tei:p>
     Vieš, čo ti je, Marienka?
    </tei:p>
    <tei:p>
     A tak došli na Muráň. Vítaniu ani konca, ani kraja. Pán Tornallya   a jeho pani prijali s radosťou svoju rodinu. Pán Harhovský zas   odišiel späť na Spiš a Červeň chtiac-nechtiac musel zostať na Muráni,   bo panna Anna ho vychválila ako starého známeho na Spišskom zámku, ku   ktorému sa i Zápoľa tak prívetivo mal, i zas spomínala, z akého ich   nebezpečenstva vyslobodil, a opísala to takými svetlými farbami, že   keby to všetko bola pravda, nebolo by bývalo pod slncom väčšieho   hrdinu, čo kedy pocestným ženským priniesol pomoc v nebezpečenstve.   Červeň síce vyhovoril svojich spoločníkov, všetku vinu celej tej   príhody zvaliac na spupnosť a nemotornosť odpovedí hajdúskych a potom   na výtržnosť daktorých mladých ľudí, že ešte i Harhovskému bolo   naložené, aby to už aspoň pre svoju poctivosť na Spiši nespomínal.   Ale Marienka to nechcela veriť a podporovala svoju tetku v jej   tvrdeniach, ináč však jej slovám len pohľadom prisviedčajúc a   zvyčajne zvesiac hlavičku, keď bola reč o Červeňovi. A keď poprosila   jej tetka pána domáceho, aby im Červeňa tu málo zadržal, a keď zas   domáca pani tohto pýtala, aby pre vyrazenie ich hostí sa tu dakoľko   dní zabavil, tu Marienka na ne strmo pozrela a chcela sa usmiať, ale   sotvaže úsmev okolo rtíkov začal obletovať, tak ako sen dieťaťa o   jeho budúcich činoch, už zahasol, než by sa bol začal, akoby sa tým   prezradiť malo bohviečo, a na líčka vystúpila červenosť a obliala ich   priezračný povrch. Či to dobrý, či zlý znak pre mládenca, neviem.
    </tei:p>
    <tei:p>
     Červeň zostal na Muráni už či domácim pánom, či čomu inému kvôli,   nevedno; ale čo? Starosť nemal nijakú a mohol so svojím časom   hospodáriť podľa dobrej vôle. Na Muráni ho od malička poznali. Rodina   Červeňovcov pochádzala vraj z Červenej Skalky, malej to, nepatrnej   dedinky pod Kráľovou hoľou, odkiaľ vzala svoje meno. Hovorilo sa, že   táto dedina za tatárskych čias bola tu založená v odlúčenosti od   druhého sveta. Keď totiž po osudnej bitke pri Šajave, kde zbitý Bela   dal sa na útek, a Tatári všade plienili a krv ľudskú ako vodu   prelievali, vtedy predok červeňovskej rodiny zobral svojich poddaných   a tu v hlbokých horách sa skryl pred krvavými psohlavcami, ako   Tatárov nazývali, ba samého kráľa Belu tu skrýval, a v krátkom čase z   prvotných kolíb povstali domy, ba sám Červeň, neveriac neistým časom,   si tu vystavil pohodlný domček, trebárs hneď, ako Tatári z týchto   strán odišli a kráľ Bela viac nepotreboval jeho prítulok, i on sa   preniesol do úrodnejšieho kraja. Tak povstala dedina Červená Skalka a   od nej sa i Červeňovci Červeňovcami nazývali. Ale hoc tu viac rodina   táto nebývala, predsa na pamiatku, že kráľ Bela našiel tu útočište,   vždy sa v lete jeden alebo druhý z nej sem na pár týždňov preniesol,   kde nasledovali poľovačky a iné zábavky. Kráľ Matiáš ľúbil horné   hornaté kraje svojej krajiny a začasto strávil celé týždne po našich   horách, zabávajúc sa poľovačkou. Kráľova hoľa bývala jeho milým   miestom, takže i od neho dostala pomenovanie. Svet hovoril, že to   kráľa nie tak poľovanie, ani dobré porozumenie a dobrodružstvá pánov   bratov zemanov, s ktorými sa po horách, po lesoch túlaval, tak mocne   k týmto krajom pútavajú, ako čierne oči panny Kataríny, dcéry Jozefa   Červeňa, ktorý dal, ako sa mal Matiáš prvý raz v tomto kraji zjaviť,   svoj dom na Červenej Skalke pekne vybieliť, dobre pokryť, dobre   vyčistiť a z pýchy sa sem vysťahoval s celou svojou rodinou, aby   svetu mohol povedať, že on samého kráľa vo svojom dome učastoval tak,   ako predok jeho kedysi Belu, lebo dobre vedel, že sa tu musí   zastaviť. Ale mu i jeho pýcha, i častovanie prišlo veľmi draho.   Matiáš veľmi rád videl dobrodružstvá, a nežijúc dobre ani s prvou   svojou ženou Katarínou Poděbradovou, ani neskôr s druhou Beatrix   Neapolskou, ktoré viacej z pobočných ohľadov ako z osobnej   náchylnosti vzal si za ženy, tým usilovnejšie pozeral do očí mladým   pekným dievčatám, a často sa i hlbšie do nich zapozeral, ako to bolo   treba. Katinka Červeňová bola krásne dievčatko a Matiáš pekný, ohnivý   muž; a tak, príduc na Červenú Skalku, uhniezdil sa tu ako doma. To   spočiatku hrozne pochlebovalo pánu Jozefovi, ale pomaly, keď zbadal,   že v najhorúcejšej poľovke sa kráľ odrazu stratil, a páni ho najprv   dlho čakali, natrúbili sa a, darmo sa nahľadajúc po horách, k   Červeňovi sa ponavracovali, a tu ho celkom bezstarostne našli sedieť,   a dozvedujúc sa dozvedeli sa od sluhov, že tu s Katinkou dlho spoveď   držal, to sa mu začalo nepáčiť. Páni boli hladní, a dlho   neprichádzala večera, a hoc prišla, bolo to všetko zle pripravené;   otec mŕštil obrvy a páni hostia pozerali jeden po druhom, len Matiáš   chutne jedol istiac, že to veľmi dobre pripravené, a hostia, či   chceli, či nechceli, museli byť s tým spokojní. To sa stalo i na   druhý, i na tretí deň, až to naostatok začalo pánu Jozefovi vŕtať v   hlave, a preto sa od tých čias od kráľovho boku nepohol ani na krok;   tento však, prehliadnuc jeho myšlienky, natiahol iné struny. Začal sa   okolo neho obracať a spytovať sa na jeho rodinu a predkov, a pán   Jozef, príduc raz k slovu, rozprával, ako jeho predok bol s kráľom   Ondrejom vo Svätej zemi, i všetko to ešte ušlo; ale keď raz začal,   ako to bolo pod Belom pri Šajave proti Tatárom, to už jeho rozprávka   nemala ani konca ani kraja. Tak bol síce pán Jozef uspokojený, bo mu   na srdci odľahlo, keď sa mohol pred samým kráľom vyhovoriť až do   dobrej vôle; ale predsa sa mu nepáčili Matiášove pohľady hádzané na   jeho dcéru a jej pomútenosť, keď bezpochyby viacej načúvala sladké   slová tohto ohnivého mladého muža, ako bolo treba. A tak po   skončených poľovačkách sa odobral preč z Červenej Skalky a nikdy viac   nechcel sprevádzať svojich priateľov po horách, keď počul, že kráľ   prišiel do horných stolíc a tu si poľovačkou kráti čas, lebo poznal   jeho slabosti a vedel, že ženská, na ktorú Matiáš siete očí svojich   zahodí, viac z nich nevybŕdne. Ale hoc akokoľvek bol pán Jozef múdry,   predsa mu prešli cez rozum. Ľudia vídali často poľovníka v zelenom   kabáte, nosiaceho za klobúkom biele pero, vchádzať do jeho domu dnu a   von, práve keď nebol doma, a často ho odprevádzala ženská postava,   potom samotná sa vracajúca so zvesenou hlavou. Zlí ľudia šepotali si   do uší o Katinke všelijaké veci, až sa to naostatok viacej ani tajiť   nedalo. Panna Katarína porodila syna. Starý Červeň škrípal zubami,   klial, hromoval; ale čo si mal počať? Poľovník v zelenom kabáte   prišiel do jeho domu, netajil sa byť otcom Červeňovho vnuka a   sľuboval mu, že sa kráľovsky bude starať o narodené dieťa. Ale Červeň   krútil hlavou, slzy mu padali z očí a ani nepozrúc na svojho hosťa,   odpovedal: „Nie, nie, vaša milosť pán kráľ! Keď ste takto moju   poctivú rodinu, čo i pod Ondrejom, i pod Belom tak poctivo kráľom   svojim slúžila, zhanili, ja nechcem nič od vás, a to dieťa nech bude   Červeňom ako ja.“ A potom temnejším hlasom povedal: „A nech bude   poctivým človekom tak ako ja.“ A nič, nič viac nechcel urobiť kvôli   Matiášovi, krem že dal to dieťa krstiť na meno jeho otca Jánom, čo sa   ale skôr preto stalo, že sám pán Jozef bojovával pod nebožkým Jánom   Korvínom, gubernátorom uhorskej krajiny.
    </tei:p>
    <tei:p>
     Ale tak sa to vodí na tom božom svete. Kráľ Matiáš, či zabudol, či   nemohol prísť na tieto kraje, a biedna Katinka, čo ho tak rada mala,   čakala ho rok, dva, ale on sa viac jej oku neukázal. A tak vädla,   vädla, až uvädla. Starý Červeň zotrel si po jej pohrebe slzy z očí a   tešil sa zo svojho vnuka; ale keď jeho hlava obelela ako jabloň na   jar a vnuk dorastal, povedal mu: „Syn môj, choď za svojím otcom, ešte   si mladý, ja som blízko hrobu, a tak na teba svet zabudne, keď mňa   nebude, a škoda by bolo, keby si nemal byť ako tvoji predkovia pod   Ondrejom a pod kráľom Belom, no - a aspoň ako tvoj starý otec s Jánom   Korvínom.“ I vystrojil ho do Rakús, kde vtedy kráľ Matiáš bojoval.   Ján Červeň, hoc mladý, slúžil potom v Matiášovom Čiernom pluku, a   jeho starý otec ešte za života mal tú radosť počuť, že nie z kráľovej   lásky, ale svojou zmužilosťou vyzískal si čestné miesto v Čiernom   pluku. Potom chudák starý Jozef Červeň zložil svoju hlavu do   hrobu.
    </tei:p>
    <tei:p>
     Červeňov pôvod bol teda každému známy a ľudia si až posiaľ   ukazovali miesto, kde sa poľovník v zelenom kabáte, sám kráľ Matiáš,   lúčieval s krásnou Katinkou. Na Muráni to tiež vedeli ako inde, a   preto zadržala pani Tornallyka Červeňa veľmi vďačne na svojom zámku,   dobre vediac, že on nielen podľa rodu, ale i podľa svojich zásluh je   hosť znamenitý. A Marienka Zápoľová? Tá nepovedala nič, ale vidieť,   že je spokojná so svojím terajším stavom. Keď však jeho pani   Tornallyka zadŕžala a panna Anna ho k tomu chcela prehovoriť, a on,   najprv sa zdráhajúc, naostatok na to privolil, tu sa jej rozviazal   jazyk, čelo rozjasnilo a zvyčajný úsmev zjavil sa na jej tvári prvý   raz od tých čias, čo na ceste v horách zakúsila tú nemilú   príhodu.
    </tei:p>
    <tei:p>
     Pán Tornallya odišiel na druhý deň z domu a svojich sluhov   poposielal po priateľoch v okolí, a preto zostal Muránsky zámok pustý   a hluchý, a ženy, súc samy sebe zanechané, samy sa zabávali, ako   vedeli. Starší sa rád vinie ku staršiemu, lebo i zmýšľanie, i cítenie   ich sú bližšie k sebe, ako keď je vek rozdielny - a mladosť? Tá sa   rada baví v spoločnosti starších, ale vidiac okolo seba predmety,   ktoré nielen očarúvajú zmysly, napĺňajú srdce, ale za ktorými sa celá   podstata, celá duša jej tiahne, tu je rada, keď nemusí počúvať múdre   slová starších, a môže sa výlučne zaneprázdňovať myšlienkami, citmi   alebo osobami, ku ktorým priľnula ich duša. A tak domáca pani vypráva   panne Anne všeličo a hľadí ju zabávať; Marienka s Červeňom ako starí   známi, ktorých príhoda v muránskych horách urobila oveľa   dôvernejšími, bývajú ustavične spolu, požívajú samotnosť do dobrej   vôle a prázdnia dlhým dúškom pohár sladkostí, do tých čias ešte   nezažitých. Ale im je dosť spolu v jednom povetrí dýchať, vymieňať   obapolne slová, pozerať jeden na druhého; ale slovo nevyrieklo, čo   srdce cíti, čo duša žiada, trebárs dobre vie i jeden, i druhý, že si   náležia sebe, sebe naveky, lebo zrak jeho zdá sa hovoriť, hoc ústa   mlčia: „Tys’ moja,“ a jej pohliadnutie a jej úsmev hovorí: „Tys’   môj!“
    </tei:p>
    <tei:p>
     Už sa tretí deň Červeň na Muráni bavil a neprišlo mu na um domov   sa poberať, lebo pani Tornallyka neprestala mu dávať priateľské   slová, ba tak s ním zachádzať, ako s domácim, a keď Marienka k nemu   slovo prehovorila, to sa zdalo, že on ani na iné nemyslí, ako na   vďačnosť k domácej panej, ktorá mu dáva príležitosť bývať pod jednou   strechou s dievčatkom, pred ktorým sa sklonila jeho duša. Na tretí   deň zadupotali kone na zámockom dvore. Po zelených mentiečkach s   bielymi šnúrami vidieť, že prišli na nich ľudia zo Spiša od pána   Zápoľu. Červeň, nechtiac sa miešať do zápoľovských záležitostí,   odstúpil do svojej izby. V palote prijala pani Tornallyka   Harhovského, ktorý pokloniac sa spytuje sa na pána Tornallyu a   dostanúc odpoveď, že ho niet doma, začal sa nespokojne spytovať, kedy   príde, a vráska na jeho čele, čo sa zjavila po vypočutej odpovedi,   dostatočne prezrádzala, že mu musí mnoho záležať na prítomnosti   muránskeho pána.
    </tei:p>
    <tei:p>
     Pani Tornallyka to dobre spozorovala a preto sa spýtala: „Ej, ej,   mladý pánko - teda ste pre nás nič zo Spiša nepriniesli? Ej, ej, vy   ste tiež taký ako Zápoľa, čo i na svoju sesternicu, i na dieťa   zabúda.“
    </tei:p>
    <tei:p>
     „Nie tak, vaša milosť, nie tak,“ odpovie Harhovský, „ja musím   robiť, čo mi pán Zápoľa rozkáže, a teraz musím čím skôr hovoriť s   pánom Tornallyom, musím ešte dnes, lebo to prísny rozkaz pána   Zápoľov. Ale i vám som doniesol od neho posolstvo.“
    </tei:p>
    <tei:p>
     „A to by asi bolo?“ pýta sa pani domáca a potom so smiechom   doloží, „áno, áno, aby sme si pripásali šable a išli pána Tornallyu   hľadať, aby sa mu nič nestalo, keby ho v hore nepriatelia predstali,   a išli by mužov brániť, keď nás oni nevedia!“
    </tei:p>
    <tei:p>
     Harhovský sa zapálil, lebo vedel, že to narážka na neho, ale   potlačiac svoje pohnutie a nútiac sa k úsmevu, odvetil s poklonou: „A   nač by sme vás my bránili, keď vám ochrancovia z neba padajú a sám   Zápoľa vás radšej týmto ako nám pod opateru dáva.“
    </tei:p>
    <tei:p>
     „No to by síce nebolo zle povedané,“ poznamená na to domáca pani,   „ale či to aj onehdy bola Zápoľova vôľa?“
    </tei:p>
    <tei:p>
     „To neviem,“ bola odpoveď, „ale teraz bol jeho výslovný rozkaz:   Tornallya a jeho pani nech na každý možný spôsob Červeňa u seba   hľadia zdržať!“
    </tei:p>
    <tei:p>
     „No to nám ani Zápoľa nemusí povedať,“ odvetila domáca pani, „lebo   keby odišiel, potom by sme najviac na zámockú vežu museli pozerať, a   to už len je nám milší čiernooký mládenec, ako také dažďom poobmývané   múry - či nie, Marienka?“
    </tei:p>
    <tei:p>
     Táto sa stavala sprvu, ako čo by nebola počula, potom ale vidiac,   že oči všetkých sú upreté na ňu, odpovedala s polovičatým úsmevom:   „Nuž akože by nie.“
    </tei:p>
    <tei:p>
     „Ale, Marienka, pre teba to všetko nič,“ prehovorí pani   Tornallyka, „hádam by si naostatok počula, čo ti počuť netreba - choď   a zabav sa s tvojím čiernookým záletníkom, keď si to už i tvoj otec   želá.“
    </tei:p>
    <tei:p>
     Marienka bola rada, že sa môže vzdialiť, lebo ako vidí, jej tetka   ju začína prekárať i pred cudzími ľuďmi - a toho sa bojí každé dievča   v prvom zanietení svojich citov, nazdávajúc sa, že to nik nevie, nik   nemôže spozorovať, čo sa v jeho srdiečku varí. Po jej vzdialení sa   začne zas spytovať Harhovského, čo to napadlo Zápoľovi Červeňa   zdržiavať, hovoriac: „Či Zápoľa nechce zas s Korvínovcami prísť do   rodiny? A keď sa mu to s jedným nepodarilo, teraz hádam chce začínať   s druhým.“
    </tei:p>
    <tei:p>
     „Hm,“ odvetí Harhovský, „sotva, lebo pána Zápoľove slová: povedz   pánu Tornallyovi, aby Červeňa na každý spôsob hľadeli zadržať, a keď   inak nie, teda mocou’ - dač iné znamenajú; a keď Zápoľa hovorí   ,mocou’, to uňho nikdy neznačí priateľstvo. Ale odpustí vaša milosť,   že to vám vravím, lebo to som vlastne len pánovi mal oznámiť.“
    </tei:p>
    <tei:p>
     Ďalší rozhovor pretrhol príchod Tornallyu, pána Muránskeho zámku,   ktorý, dostanúc z rúk Zápoľu Muráň, darovaný tomuto kráľom Matiášom,   bol teraz jeden z naj čelnejších jeho prívržencov. Tornallya sotvaže   prišiel, utiahol sa s Harhovským do bočnej izby a tam rozprávajú   dlho, dlho.
    </tei:p>
    <tei:p>
     Medzitým pani Tornallyka vyhľadala Marienku a Červeňa i povedala:   „Choďte, deti moje, dolu, už dosť sedíte medzi týmito múrmi, choďte   sa prejsť trochu do doliny; a vy, pán Červeň, vezmite so sebou   pušku,“ dodala k tomu, ale už nie s predošlým úsmevom, „mohlo by vám   azda dačo na ceste prísť oproti, však viete, Marienka sa ľahko i   zajaca zľakne.“
    </tei:p>
    <tei:p>
     Ako povedala, tak sa stalo. Červeň s Marienkou prešli zámocké   brány a zišli do podmuránskeho údolia a rozšírili sa im prsia tu v   slobodnej prírode, tu, kde sami dvaja bez iných ľudí boli obtočení   zelenými horami a svetlým, nad nimi sa rozprestierajúcim nebom. A   vábivé sú také okamihy, keď človek na človeka obmedzený vidí sa byť   opustený od celého sveta krem jediného spoločníka.
    </tei:p>
    <tei:p>
     Ale Červeň je smutný, hoc by len pred hodinou bol dal svety za   tento okamih, za túto samotnosť s Marienkou; teraz však, čo ani   nevedel, ako k tomu prišiel, skoro ani na ňu nepomyslí, či mu to už   tak tie zelené kabáty, či dávne pamiatky, či pokojný život bez   všetkého zaneprázdnenia tak myšlienky zajali. Marienka zas naňho   pozerá, myslí, čo mu chybí, ale daromne si na tom hlavu lámuc,   naostatok preriekne: „Kade vedie cesta na Lúku, pán Červeň, kde teraz   bývate?“
    </tei:p>
    <tei:p>
     „Ta dolu, Marienka, napravo.“
    </tei:p>
    <tei:p>
     „A či vám je tu nie smutno bývať tak samotnému, keď ste boli   naučený od viac rokov tam vo vojsku, tam zas na Sklabini, kde sa páni   z celej stolice okolo vás zhromažďovali?“
    </tei:p>
    <tei:p>
     „Keby som bol teraz na Sklabini, nebol by som na Muráni, a jedna   hodina s vami je viac hodná ako Sklabiňa a Turiec.“
    </tei:p>
    <tei:p>
     Marienka porozumela jeho slovám, zapálila sa, pozrela na svojho   spoločníka a vidiac jeho zraky uprené na seba, zvesila hlávku, otrela   si zas rúčkou líčka, ako čo by sa jej nič nebolo stalo, alebo jeho   slová nebola počula, a chtiac pretrhnúť mlčanie, povie: „Ale nič to   nerobí, môj otec v ostatnom rozhovore mi povedal: Počkaj, ten   nevďačný brat za to musí zaplatiť - a tak môj otec zas vám -“
    </tei:p>
    <tei:p>
     „Musí zaplatiť?“ zdĺhavým hlasom prerečie Červeň, pretrhnúc   Marienkine slová.
    </tei:p>
    <tei:p>
     „Áno, áno,“ skočila mu do reči, chudera, zle rozumejúc výrazu slov   svojho spoločníka a nazdávajúc sa, že to lahodí jeho duši, „áno, to   vás môj otec má rád, a len teraz od Harhovského odkázal ujčekovi a   tetičke, aby vás na nijaký spôsob z Muráňa nepúšťali.“ A potom v   detinskej radosti, práve tak, ako keď sa deti z dačoho tešia,   prerečie: „Áno, áno, a tetička vás nepustí a vy zostanete s nami, s   nami!“
    </tei:p>
    <tei:p>
     Červeňovi to preniklo srdce. Vie on, čo Zápoľove slová, čo jeho   náchylnosť značí, vie on, čo to „zaplatiť musí“ znamená; vie, že   zadržanie na Muráni ani jemu, ani bratovi nič dobrého neveští, a   predsa - jeho dcéra, zrenica jeho duše to vraví a takým hlasom, že v   jeho zvuku leží všetka čarovnosť tajnej milosti, a to trojaké „s   nami, s nami, s nami“ vraví viac ako suché slová, označujúce jedným   výrazom to, čo celú podstatu, celú dušu, celé srdce mladého dievčaťa   zaujíma: I pohliada mládenec na mladé nevinné dievča a zabudne i na   brata, i na Zápoľu, i na celý svet a privinie k svojmu srdcu chvejúce   sa dievča, ktoré cíti, že prišla chvíľa, ktorá je taká sladká, taká   čarovná v živote ľudskom, keď duša s dušou sa pojí, i tisne ho k   svojim prsiam a ono sa nebráni, i pobozká ho na čelo, na oči, ktoré   spolovice sú zavreté, na ústa, a poľúbenie to je dlhé, lebo ho   mládenec žiada a dievča ho nebráni, lebo len svetlé nebo je jeho   svedkom a Boh sa ho zdá požehnávať. Oko nebeské, jasné slnce   zasvietilo nad nimi, pobozkalo ich svojou horúcou žiarou akoby na   požehnanie.
    </tei:p>
    <tei:p>
     Červeň prerečie: „A predsa sa musíme lúčiť, Marienka. - Buď mi   zbohom!“ Ale Marienke je plná hlava, ešte sa neprebrala zo sladkého   opojenia. Červeň jej len stisol ruku, obrátil kroky k Muráňu, a viac   ani slovo medzi nimi sa nepočulo, lebo ona nevie, čo má hovoriť, a on   premýšľa, Boh sám vie čo. - Ako sa blížili k Muráňu, prichádzala im v   ústrety pani Tornallyka s pannou Annou. Marienka sa bojí pozdvihnúť   oči a Červeň, príduc k nim, vyhovára sa z chytrého návratu a vraví,   že je na odchode, že sa len prišiel odobrať a že by rád sa i pánu   Tornallyovi porúčať.
    </tei:p>
    <tei:p>
     Marienka zostala stáť, počujúc to medzi Červenom a jej tetkami ako   skamenená; ale pani Tornallyka nemá viac pre ňu oči, ona hovorí:   „Zbohom, syn môj! Boh vás opatruj, na Muráň nechoďte, môj muž má   teraz práce; obráťte sa k Liptovu a neodchádzajte od svojho brata!   Zbohom.“
    </tei:p>
    <tei:p>
     Červeň odišiel. Marienka zaplakala, zalomila rúčkami a jej tetky   len teraz vidia, kto pre Marienku odišiel z ich domu. Ale sa na to   nehnevajú, že to taký beh sveta, a preto povie pani Tornallyka:   „Neborák, i ja som ho mala rada ako vlastné dieťa - dobre, že   odišiel; ja som vás naschvál poslala preč z Muráňa, aby viac sem   neprišiel, bo Tornallya je verný Zápoľovi a vyplní, čo mu tento káže.   - Poď, dieťa moje, poteš sa, Boh ho bude ochraňovať!“
    </tei:p>
   </tei:div>
   <tei:div type="chapter">
    <tei:head>
     XI
    </tei:head>
    <tei:p>
     Pod Kriváňom na Hoválde, vyvýšenej to rovine, ležiacej vyššie ešte   nad Poludnicu i Choč, stojí široká veľká zemianska dedina Šovdovo. V   nej bývajú sami rodní bratia, páni Šovdovci de eadem. Neraz si to i   Liptáci, i Spišiaci na tom hlavy lámali, ako to komu mohlo na rozum   prísť, kedy tuto sa osadiť v tejto zime, v tomto opustenom kraji, kde   často i v lete, keď sa inde ľudia skrývajú pred horúčosťou, Martin na   svojom koni príde navštíviť pánov Šovdovcov, alebo poliak cez vrchy   Karpát sa prevaliaci im zaskočí, zahudie, šupky po domoch čím hore,   tým dolu poprevracia, ba často i celý dach domu so sebou odnesie a   postaví ho, ako rajtára na koňa, na dom druhého pána brata. Ale páni   Šovdovci boli pyšní na svoje bytoviská. Otcovia rozprávali svojim   synom a títo zas ich vnukom až po časy tieto, že sú najstarší   obyvatelia týchto krajov, najstarší zemania v stolici, lebo ešte vraj   vtedy ani Slovákov, ani Uhrov v krajine nebolo, keď ich predkovia,   ktorí neboli ľudia, ale obri, prišli sem z ďalekých končín a jedni   tam pri Parížovciach, druhí zas na Hoválde sa osadili. Oni síce   nevedeli, čo to boli za obri, ale tu bezpochyby mysleli starých   Gótov, čo sa za Valensa, cisára rímskeho, pod Edinrichom   (Athanarichom) utiahli do Tatier. A keď im zas dakto predkladal   neúrodnosť ich zeme, pyšne odpovedali: „Hm, nuž či sa vy nazdávate,   že to vždycky tak bude, ako je teraz? - Keď naši predkovia sem   prišli, tu rástlo najlepšie červené víno, a keď sa zas svet naruby   obráti, budete nám závidieť,“ hovorili to ako v predtuche toho, čo o   pár storočí náš liptovský básnik vypovedal:
    </tei:p>
    <tei:p>
     #I#
    </tei:p>
    <tei:p>
     #POEZIA#
    </tei:p>
    <tei:p>
     Kriváň aula Jovis, Kriváň erit alter Olympus,
    </tei:p>
    <tei:p>
     saecula post aliquot vinea Kriváň erit.
    </tei:p>
    <tei:p>
     #-POEZIA#
    </tei:p>
    <tei:p>
     #-I#
    </tei:p>
    <tei:p>
     A tak sa tešili páni Šovdovci svojím starým pôvodom, svojou silou   a čakali v dobrej nádeji, kým sa svet naruby obráti. O zajtrajší deň   sa nikdy nestarali. Mlieka a syra dosť, i kože na čižmy a krpce, i   ľanu na plátno, i ovsa pre koníky, i jačmeňa na chlieb; iné, čo   potrebovali, to si vždy vedeli zaopatriť. Starší a nedospelá mládež   zrábala v lete poľany v horách a role okolo Šovdova i na Švoňavách,   ktoré im prislúchali, a dospelí šuhaji a muži, nikdy sa na domácu   prácu neohliadnuc, starali sa, odkiaľ by čo do domu doniesť mohli, a   keď tu i tu trma-vrma medzi hádajúcimi sa pánmi vznikla, to vyliezli   páni Šovdovci z dier ako sysle, pozerajúc, na ktorej strane by sa   viac šťastia, ako oni lupy a korisť menovali, pre nich otváralo. Na   všetko boli hotoví, nikdy sa nespytovali, kto má pravdu, kto nie, ale   išli za tým, kto viac sľuboval, odkiaľ mysleli viac domov odniesť.   Ale práve preto ich veľkí páni radi videli a kde len prišli, pekne sa   im usmiali. Dorastený Šovda by nikdy nebol pluh alebo kosu do ruky   chytil, akoby to nebolo preňho dosť dobré zaneprázdnenie; ale zato   keď prišlo na pračku, na bitku, na vojnu, to sa nikto lepšie nevedel   sem-tam obracať ako „goliaši zo Šovdova“, ako ich svet pre ich veľký   udatný vzrast volával.
    </tei:p>
    <tei:p>
     Ale Šovdovci sa tak i dobre mali, vo vojnách sa nikdy nehanbili   mŕtvym vrecká poohliadať, prstene na rukách popátrať, svoje otrhané   mentiečky s peknými kabátmi popremieňať. Keď zas do nepriateľského   kraja prišli, to najlepšie vedeli, kde perly, kde náušnice, kde zlaté   reťaze majú hľadať, a keď sa takto k dukátikom dostali, to sa, pekne   sa usmejúc, poklonili ich vlastníkovi a pekne zdvorile mu povedali:   „Nechže vaša milosť dovolí troška pre moju ženu,“ i neočakávajúc   odpovede, načreli si z nich, koľko sa im páčilo; a zas keď sa dakde   do mesta medzi kupcov dostali, to zas, „žene na mentiečku, deťom na   ručníky“ si súkna a plátna i bez miery odmerali. Oni síce   hovorievali, že oni, pánbohzachovaj, nikomu ani na živote, ani na   majetku neubližujú, ale sa ich predsa najmä chudobní ľudia báli ako   čertov. A mali to neraz Šovdovci pekné časy. Najradšej si spomínajú   na pána Talafúsa na Likave a Aksamita, ktorý pod Jiskrom Spišským   zámkom vládol. Ej, boli to časy, takých už viac nikdy nebude! Ej,   boli to páni, čo im páru pod slnkom nebolo; vtedy Šovda len dačo na   svete platil! Ale to vidieť podnes, že mali pravdu, takto si   vzdychajúc, lebo neraz v nedeľu stretneš chudobného ináč zemana, čo   pri úzkych nohaviciach, z doma tkaného súkna, pýši sa ošumelým   aksamietovým kepienkom; zas tam vidíš človeka, čo sa mu na neučesanej   hlave vznáša kalpak z najdrahších koží. Tu zas vidíš zavčas rána pani   sestru kravičky na pašu vyháňajúcu, čo má zašubraný čepiec, ale zato   bielučké drahé perly okolo krku; tam zas ide panenka s hrabľami na   pole, s plachtou opásanou okolo pliec, ale jej prsty sa blyštia   prsteňmi vykladanými drahými kameňmi a okolo hrdla cengajú dukáty   ponastýkané na šnúru. I tie mentiečky, i tie kalpaky, perly, prstene,   dukáty nevyrástli na Šovdove. Páni Šovdovci nenávideli Zápoľu najviac   preto, že on pod Matiášom kráľom i so svojím bratom hrozne kváril   tých pánov, s ktorými oni držali, a hoc by to boli i Matiášovi   odpustili ako kráľovi, nemohli to Zápoľovi zabudnúť naveky. A potom,   Matiáš kráľ rád videl Šovdovcov a ich dobrodružný, pohyblivý, na   všetko hotový život, a preto, hoc daktorý z nich dačo zaprášil, čo   bolo proti jeho doslovným rozkazom, príduc na horné stránky, postavil   vinníka pred seba, držal nad ním súd, nasmial sa jeho prostým   znamenitým odpovediam. A potom, keď mu naostatok: „Ale vedže nebuďte   taký, vaša milosť pán kráľ! Veď keby ste na Šovdove bývali, nuž by   ste tiež horší od nás neboli,“ v dôvere svojho srdca povedal, to mu   nasúdil za pokutu alebo za dve hodiny hlavou kývať, alebo očami   žmurkať, alebo hvízdať na rozveselenie celej poľovníckej spoločnosti,   lebo poľujúc, najradšej takéto súdy držiaval. A potom Matiáš uctil   vinníka, poslal dačo na dar jeho žene a deťom, a dal mu dobré   naučenie pre budúcnosť. A zas, chtiac ich silu, ich zmužilosť, ich   podujímavosť použiť, dal ich dorastkov postrkať do Čierneho pluku,   kde sa nejeden na peknú hodnosť dostal, by už len tam slúžiť bola   česť. Tak sa páni Šovdovci s ním zmierili, lebo ten brata, ten syna   mal v Čiernom pluku, tento zas sám v ňom slúžil, až kým (1492), ho   nerozpustili. Zápoľa zas sa málo na nich obzrel, on nimi radšej   opovrhoval, ako by bol hľadel obrátiť ich sily na svoj osoh. A veru,   stálo to za to. Tristo hláv zemianskych sa zo Šovdova vyrútilo na   krajinské zhromaždenie alebo do vojny, a oni iste mali dobré pľúca,   keď bolo kričať, dlhé ruky, keď sa biť bolo treba. A okrem toho   všetci boli z jednej famílie a vždy držali spolu. Vo svojej dedine   doma mal však každý svoje zvláštne osobitné meno. Ten sa volal   „Kokrháč“ zato, že ako kohút okolo sliepok obchádzal pánov bratov,   keď ich chcel na tú stranu priviesť; ten zas „Zuzkin Mišo“ zato, že   sa ho žena vždy útle spytovala „Miško, čí si“, a on jej odpovedal   „Zuzkin“, čo sa sprvu vždy útle stávalo, naostatok však na to   navykli, že často Miško i s kyslou tvárou „Zuzkin“ musel opakovať.   Ten nosil meno „Mamľasa“, že sa nikdy nemohol naučiť ani mlátiť, ani   kosiť; ten sa zval zas po žene „Marčiakom“ zato, že nie on, ale ona v   dome bola pánom. Toho volali „Dlháňom“ pre jeho suchú, dohora   vytiahnutú postavu; toho zas „Janko za päť prstov“, lebo hovorieval,   že najstatočnejší človek na svete, čo sa mu len zapáči, za päť prstov   nakúpi, a predsa sa nikdy nedá dosalápiť. Ten sa volal „Falhaj“, ten   zas „Filip z konopí“, ten „Čakan“, „Medveď“, „Praženica“, „Kabáč“,   „Krahulec“, a bohvie aké sa ešte na Šovdove vynachádzali mená, o čom   každý vedel vyprávať, prečo sa ten tak, prečo tak menoval.
    </tei:p>
    <tei:p>
     Šovdovo bolo však aj ako dáka krajina usporiadané. Na čele stál   pán „dilechtor“, najmúdrejšia hlava v dedine, ktorého si každý rok   všetci dorastení Šovdovci volievali a ktorý domáce záležitosti   spravoval a súdy držal, už či to obrázky osobné, či krivda na   majetku, a či keď sa pani sestry čepcami pobili, dalo na to   príležitosť. Teraz bol takým „dilechtorom“ pán Samuel alebo ináčej,   ako za svojich mladých čias sa sám volal, „Samo Čarbaj“, jediná to   osoba, čo vedela čítať a písať v dedine, čo odtiaľ pochádzalo, že bol   dakedy za kňaza vychovávaný, odkiaľ ho však preto preč poslali, že   namiesto modlitby sa radšej po dievčatách obzeral. Ostatne bol pán   Samuel Šovda už starý, prísny a statočný človek; už od dvadsať rokov   je „dilechtorom“, a nik sa neopováži, kým on žije, ani len slova   ceknúť o voľbe nového „dilechtora“, čo sa zas tiež i zato stávalo, že   on i troška po latinsky vedel, a tak bol pýchou a slncom celej   dediny, takže keď po ulici išiel, dlhou palicou sa podopierajúc,   matky k oknu svoje dietky strkali, aby sa šli podívať na pána   Samuela, čo sa aj hen s arcibiskupom ostrihomským po latinsky   zhováral. Biť sa vedel na Šovdove každý, ale po latinsky viac ani   predtým, ani potom ani jeden.
    </tei:p>
    <tei:p>
     Druhá chýrečná osoba na Šovdove bol pán Šimko Kokrhaj, ešte ináčej   Kuruc a Korteš zvaný, známy tým, že zvyčajne vodieval pánov Šovdovcov   ako do vojny, tak aj inde, kde sa im „šťastie otváralo“. Bol asi   štyridsaťročný muž vysokej postavy; jeho dlhé čierne fúzy a tmavé a   chlpaté obrvy dodávali mu výraz bezočivosti, najmä keď stiahol   obrvami, čo mu donieslo meno „Kuruc“. Jeho známosť s pánmi horných   stolíc bola veľká, a keď daktorý z nich potreboval pomoc proti svojmu   susedovi, poslal k Šimkovi na Šovdovo a tento mu doviedol ľudí,   pravda, nie zadarmo, koľko len potreboval, odkiaľ ho páni „Kortešom“   nazývali; keď sa zas Šovdovci s dákym do hádok zaplietli, a tento sa   chcel s pomstychtivými a tvrdošijnými Šovdovcami vyrovnať a pokoj   uzavrieť, to sa zas len na Šimka obrátil, pravda, zas len nie s   prázdnou rukou, a Šimko tak obskakoval okolo pánov bratov, tak ich   zaobchodil, tak im pekne vykladal, že naostatok na jeho prehovorky   pristali a nazvali ho zato „Kokrhajom“! Šimko Kokrhaj sa však i dobre   mal. Jeho domec na konci dediny bol najporiadnejší na Šovdove, jeho   kone najkrajšie, predsa sa ľudia tomu čudovali. On im to vysvetlil   takto: „Hľaďteže, páni! Keď vy toliar alebo dukát do ruky dostanete,   nuž vás dotiaľ gágor svrbí, kým to cezeň nepreženiete; ja však mám   krčmu a nik, čo sem príde, nebude taký hrubý, aby mi zo svojho   neponúkal, a tak sa ja, keď sa mi chce, napijem z cudzieho a svoje   peniažky si odložím na stranu.“ Každý to súce uznal a rád by bol tiež   nasledoval Kokrhaja, ale sa bál obraziť ho odberaním mu chleba. Ale   to Kokrhaj držal krčmu i z druhých ohľadov. Do jeho domu mohol prísť   ako do krčmy ktokoľvek bez toho, že by to vzbudilo pozornosť, a tak   mohol i s priateľom, i s nepriateľom kovať pletky, za ktoré by sa bol   iný hanbil; toto Kokrhajovi najviac donášalo.
    </tei:p>
    <tei:p>
     Teraz je Šovdovo plné života. Pán „dilechtor“ dal zvolať pánov   bratov a vyložil im pekne-rúče, že pán Korvín, knieža liptovský,   ustanovil ísť Poliakom na pomoc proti Turkom, spoločným to   nepriateľom, a tak aby čistili zbroje, česali kone, hotovili sa na   cestu za tri dni, lebo pán knieža má prísť už sem zajtra s čiastkou   svojho vojska, a kým sa to do Spiša prehrnie, chce sa s pánmi   Šovdovcami zabaviť poľovačkou. Páni bratia obživli síce, lebo ide   vojna, a už svojmu vydobytému majetku prišli na dno; ale sa im   nepáčilo, že to zas hen až do Poľskej musia, lebo by najradšej išli   na Zápoľu vediac, že dvory a domy jeho prívržencov by potom boli pre   nich hojnou komorou. A okrem toho ešte pán „dilechtor“ vydal rozkaz   pod pokutou smrti sa ničoho nedotýkať ani v mestách spišských, ani v   Poľskej, okrem tábora tureckého, ktorý už Šovdovci akoby mali v   hrsti. Kokrhaj dostal zvláštne rozkazy ako náčelník slávnej famílie   Šovda de eadem na vojenských výpravách.
    </tei:p>
    <tei:p>
     Ale už buď, ako buď - Šovdovci sa hotovali. Kokrhajova krčma   dostávala návštevy ako ani raz od ôsmich rokov, keď proti Poliakom   tiahli. Každý sa chcel potúžiť, každý vystrájal teraz kúsky, akých by   sa predtým už aspoň pre domáci pokoj nebol dopustil; krčma bola plná,   a hoc nikomu ani na rozum nezíde platiť, načo sa však Kokrhaj   neohliada, lebo si to stiahne, predsa poháriky sem-tam križujú.   Medzitým vstúpia do poctivého Kokrhajovho domu dvaja dobre oblečení   ľudia, zemania museli byť od koreňa, lebo majú fúzy dobre vysúkané,   mentieky drahou kožou vyprámované a na čižmách štrngajú strieborné   ostrohy. Sotva sa dnu zjavili, celá spoločnosť utíchla, každý hľadí   na príchodzích, každý ich očami meria a premýšľa, kto by to asi mohol   byť. Ale príchodzí sa na nich ani neohliadnu, sadnú si k stolu, ako   čo by nikoho v izbe nebolo, porozkladajú svoje veci po laviciach a   rozprávajú sa medzi sebou.
    </tei:p>
    <tei:p>
     Šovdovcom to nešlo do hlavy, pozerali jeden po druhom a chtiac   vyzvedieť, kto by boli príchodzí, šli sa spýtať kočiša, kto sú jeho   páni, kde idú, odkiaľ prišli. Ale tento len krúti hlavou a neodpovedá   ani slova. Musel byť Nemec, keď Šovdovcov nerozumel.
    </tei:p>
    <tei:p>
     Páni príchodzí si sedia pri stole, dali si doniesť vína a   zhovárajú sa medzi sebou; Šovdovci si šeptajú do ucha, potom hovoria   hlasnejšie, až naostatok sa celkom zblížia s príchodzími, ale pijú   svoje víno ako predtým, i nestarajú sa tiež do ľudí, čo o nich   nedbajú. Ale títo sa do nich zastareli.
    </tei:p>
    <tei:p>
     Miško Talhaj uchytil plný pohár príchodzieho miesto svojho   prázdneho a sotva milenec svoju milenku s takou prudkosťou na prsia   túli vo svojom rozohnení, ako on pohár k ústam.
    </tei:p>
    <tei:p>
     Príchodzí pán ho chytí za ruku a zvolá: „Hej, Miško, to môj   pohár!“
    </tei:p>
    <tei:p>
     „Váš pohár?“ spýta sa Talhaj, akoby to nebol spozoroval. „No nič   to nerobí, vaša milosť, nalejte ešte jeden a vypijem ho vám na   zdravie!“
    </tei:p>
    <tei:p>
     „Nie tak, nie tak, fúzatý panáčko!“ odvetí príchodzí.
    </tei:p>
    <tei:p>
     „Vy by ste si, ako vidím, najradšej celý súdok v rukách na ústa   nadvihli a prv ho nepustili, kým by ste na ňom zvoniť nemohli!“
    </tei:p>
    <tei:p>
     „Čo, vaša milosť? Vari sa nazdáte, že ja piť neviem?“ odpovie   Miško Talhaj. „Alebo si hádam myslíte, že by ja dvojokovnú bočku   nevedel nad hlavu vyzdvihnúť a z nej sa napiť? - No poprobujte, pán   brat, poprobujete! - Hej, Kokrhaj!“ zakričí na hostinského, „tuto   jeho milosť si rozkázala bočku vína vyvaliť - len sem naprostred   izby! - hej, či sa hýbeš?“
    </tei:p>
    <tei:p>
     Príchodzí popozerali jeden po druhom, akoby sa jeden druhého   spytovali, odkiaľ odrazu to kamarátstvo pochodí, a potom prvý z nich,   chtiac sa dozvedieť, čo Talhaj ďalej myslí, prehovorí:
    </tei:p>
    <tei:p>
     „Hej, pán Šovda Talhaj, čože to hovoríte? Ja že som si kázal vína   priniesť?“
    </tei:p>
    <tei:p>
     „Nuž a či nie?“ spýta sa Talhaj. „Či nie, páni bratia? Vy ste   svedkovia,“ obrátiac sa k druhým prítomným, pokračuje vo svojej reči:   „Či tento cudzí pán nepovedal, že dá bočku vína, ak ju v rukách hore   vyzdvihnem a z nej sa napijem?“
    </tei:p>
    <tei:p>
     „Tak je, tak je,“ zavrešťali druhí.
    </tei:p>
    <tei:p>
     „No teda dobre, pán Talhaj,“ odpovie so smiechom príchodzí, čo   predtým s ním hovoril, „ale len tak ju zaplatím, ak ju na zdravie   toho vypijete, koho vám poviem, hoc by to bol sám Zápoľa.“
    </tei:p>
    <tei:p>
     „A hoc by to sám čert bol z pekla, vypijeme mu na zdravie,“ zavolá   pán Šovda Medveď, „veď už beztoho chudobnému zemanovi skoro vlasy na   hlave od smädu šedivejú, tak málo poctivého zárobku, a naše šable ako   blázni od samých suchotín v pošve hrdzavejú.“
    </tei:p>
    <tei:p>
     „Ba hádam vaše gágory,“ odvetí druhý z príchodzích.
    </tei:p>
    <tei:p>
     „Ba načo by tak táral,“ ozve sa zas Medveď, „akože by šabľa   nezhrdzavela, keď jej pán ju z pošvy neťahá? A akože ju tento má z   pošvy ťahať, keď mu žilky v tele nezahrajú? A ako mu budú žilky v   tele zahrávať, keď musí z roka na rok i líhať, i vstávať triezvy ako   blázon?“
    </tei:p>
    <tei:p>
     „Ale teraz hádam taký nevstávate, bo už len vám dačo dali popredku   za pomoc, ktorú idete doniesť Poliakom?“ ozve sa príchodzí.
    </tei:p>
    <tei:p>
     „Ja, čerta dali!“
    </tei:p>
    <tei:p>
     „Teda vám nič nedali, a vy sa predsa len tak nič po nič prať   idete? No ale však si vy to vynahradíte! Ej, keď prídete do Spiša,   ej, vytrháte vy tým Nemcom percia! Už akoby ich videl, že im   nezostane ani koža na tele!“ so smiechom pokračuje príchodzí,   nahrávajúc tu na trinásť spišských miest, ktoré od Žigmunda kráľa   boli Poliakom založené a i teraz k poľskej strane náležali.
    </tei:p>
    <tei:p>
     „Ja, čerta im vytrháme,“ ozve sa na to Medveď, „pomyslite si, vaša   milosť pán brat, pod pokutou smrti nám je rabúnok zakázaný, aspoň ten   starý Čarbaj tak hovoril, okrem tureckých táborov.“
    </tei:p>
    <tei:p>
     „No veď si vy počkáte, kým prídete k tureckým táborom,“ zas len   dráždivo hovorí príchodzí pán, „no už vy na to ani na hranice, ako   vidím, nedôjdete. - Ale takto keby ste s pánom Zápoľom držali, ten by   vám bol dal toľko vína, že by ste sa boli v ňom utopili, a toľko   peňazí každému, žeby i vašim ženám i deťom dobre bolo aspoň za pol   roka, kým by ste sa domov neboli vrátili -“
    </tei:p>
    <tei:p>
     „To, že by nám dal pán Zápoľa?“ s počudovaním zvolá pán Kabáč.
    </tei:p>
    <tei:p>
     „Tak, ako že som statočný človek, bol by vám dal! - A ešte okrem   toho každý rabúnok za hranicami krajiny - už hneď vo Spiši, bo   spišské mestá sú už von z našej krajiny, a odtiaľ by ste ešte mohli   všetko domov poslať!“
    </tei:p>
    <tei:p>
     „Na môj hriešnu dušu dobre by to bolo,“ pozdvihne reč pán Čakan zo   Šovdova, „už to človek, nech som dobrý, lepšie rozumie ako tie ich   lásky k vlasti, tie ich práva, tú ich spravodlivosť.“
    </tei:p>
    <tei:p>
     „Práva? - Hm,“ prerečie príchodzí, „a akéže sú tie vaše práva?   Načože ste zeman, keď nemôžete ani len vo vojne robiť, čo sa vám   páči? A že vraj Zápoľa práva utláča? Nuž či sa každý zeman, čo s ním   drží, nemá lepšie ako vy všetci? - Nuž či by to Zápoľa trpel, žeby   chudobný zeman, tak ako tu neborák pán Šovda Talhaj, musel od pohára   cudzieho vína tak oslepnúť, že by nevedel rozoznať svoj prázdny od   cudzieho plného?“
    </tei:p>
    <tei:p>
     „A naozaj je pán Zápoľa taký dobrý pán?“ pýta sa obmäkčený   Talhaj.
    </tei:p>
    <tei:p>
     „Môžbyť, že je taký,“ ozve sa Šovda Fuzoň, muž to veľký s dlhými   fúzmi, odkiaľ svoje názvisko dostal, „ale nám predsa Švoňavy   odobral!“
    </tei:p>
    <tei:p>
     „Švoňavy,“ zas len prerečie príchodzí, „nuž a či vy viete, čo s   vašimi Švoňavami? Hľaďteže, vidíte, páni bratia, to je takto, len   počúvajte, lebo ste vy múdri páni a keď ma vypočujete, iste mi pravdu   dáte. Pán Zápoľa si vašu slávnu famíliu nad všetky ctí a váži; ach, a   neraz to jeho oko krvavé slzy plakalo, nejednu noc nespal, mysliac na   vás, neraz smutne hovoril: Ach, keby to len tí premilení Šovdovci so   mnou chceli držať, to by som bol vstave celý svet zboriť, bo tristo   hláv zemianskych, krásnych ako paničky, vysokých ako jedle, pevných   ako duby, vždy drží spolu! - Hľa, tak Zápoľa s vami zmýšľa - a vy   nevďační, čo robíte? Vy sa dujete proti nemu, a on, chudák, čo by ako   chcel, nemôže sa vám ani ničím zavďačiť. No teda, páni bratia moji,   keď ste vy takí jeho nepriatelia, musel vám Švoňavy odňať, aby ste   nemali čo jesť, čo piť, aby ste schudli, aby ste utratili vládu, lebo   vie, že by mu vaša slávna família mnoho pomôcť mohla, ale tiež že mu   i mnoho škodiť môže. Keď vás chce uštipnúť včela alebo komár, to mu   vytrhnete žihadlo, alebo pes vás uhryznúť, to mu vylámete zuby; či je   nie pravda? Tak vám tiež vzal Zápoľa Švoňavy, aby ste mu škodiť   nemohli. Hej, ale keby ste s ním držali, to by ste sa nemuseli s ním   pravotiť nadarmo, ako teraz, keď nič nevykonáte, to by ste uvideli,   že sú Švoňavy ešte dnes vaše, a ešte koľko takých dedín by ste   dostali! Hej, potom by on hľadel, aby ste stučneli, aby ste čím viac   vlády nadobudli, aby ste a vaša slávna família prekvitali až na veky   vekov amen!“
    </tei:p>
    <tei:p>
     „Už je to veru pravda!“ zakričí jeden.
    </tei:p>
    <tei:p>
     „Tak je, tak je!“ zavolajú druhí.
    </tei:p>
    <tei:p>
     „No keď vy všetci tak uznávate, prečo nejdete ta, kde sa vám   šťastie otvára, a prečo držíte s tými, ktorí sú vám ani len sadla na   kapustu nie v stave dať?“
    </tei:p>
    <tei:p>
     Medzitým sa otvoria dvere a bočka vína sa gúľa naprostred izby.   Šovdovci ako strela obskočili bočku, a ani priateľ k dávno nevidenému   priateľovi sa tak netisne, ako sa oni hrnuli k nej a vidieť každému z   nich z očí, že by čím skôr chcel svoj gágor zoznámiť s jej obsahom,   nerobiac si z toho najmenšie svedomie, že to víno zápoľovské. Kokrhaj   priložil trúbku na súdok a táto nestačila točiť, obzvlášť Zuzkin Mišo   dal na vedomie svojim domácim, čo sa tu robí, a pani sestry po jednej   prichádzali s krhlami a deti s krčahmi, aby si zadarmo i domov mohli   odniesť. Ale spozoroval to príchodzí pán, čo mal platiť víno, s   potechou sa doteraz dívajúci na šovdovskú horlivosť: „Hej páni   bratia, čože to za móres? Vy pijete ako dúhy, a na vaše ženy, pani   sestry som chcel povedať, ani nemyslíte, tak ako ste ešte ani   nezapili na zdravie, ako ste sľúbili, pánu Zápoľovi!“
    </tei:p>
    <tei:p>
     „Teda, nech ho pánboh živí!“ zavolajú daktorí.
    </tei:p>
    <tei:p>
     „A vás s ním,“ odpovie príchodzí pán, pozdvihnúc čiapku a pekne sa   kloniac, lebo vie, že páni bratia majú radi, keď im kto ich poctivosť   dáva, ako oni poklony menovali - a potom pokračuje: „A nech vaše   priateľstvo so Zápoľom tak prekvitá ako zornica za rána na nebi, vaše   šable nech tak tancujú po hlavách nepriateľov ako vaše kosy po   tatranskej tráve, a nech sa všetky vaše želania vyplnia, aby ste   Švoňavy nazad dostali, aby ste mali rabúnok, že by to až vaši potomci   spomínali, že by vaše hrdlá dlho mohli vyvolávať: vivat Zápoľa, dolu   s Korvínom!“
    </tei:p>
    <tei:p>
     „Vivat Zápoľa!“ zavolali páni bratia Šovdovci.
    </tei:p>
    <tei:p>
     A vtom sa vystrčí dohora Šovda Medveď so svojou chlpatou bradou,   rukami dovôkola zamácha, takže jeho čelo vyzerá ako búrka, dvoje oči   jeho zablyštia sa ako blesky a hlas sa ozve ako hrom: „Nuž či tak,   páni bratia? Teda ste vy taká čeliadka? Odkedyže to Šovdovci dávajú   slovo Korvínovi a kričia ,vivat Zápoľa‘? Nuž keď sa vám nepáči s   Korvínom držať, či sa nemáte o tom poradiť u dilechtora, a nie v   krčme, a pekne mu priateľstvo vypovedať? A keď ste sa tu vína   zápoľovského napili, či sa nemáte ísť dilechtora spýtať, či vám ho   Korvín tiež nezaplatí? A keď sa vám chce rabúnok, nuž či vám ho   dilechtor a Korvín tiež vykonať nemôže? - Nuž či vy budete takto nič   po nič nové poriadky v našej slávnej famílii uvádzať, aby svet o nej   povedal, že niet pod slncom takých pľuhavých ľudí, čo za jeden deň i   trojakých pánov majú, ako sme my? Nuž a načože vám je dilechtor? - A   tak mlčte so Zápoľom, kým ste sa neporadili, lebo sa to nielen vás,   ale celej famílie týka. Mne je všetko jedno, keď vám dilechtor   odpovie, že Korvín rabúnok nedopustí, že nám nič nedá ani na odev -   lebo je uhorský zeman na slovo kráľa len vo svojej krajine zadarmo   bojovať povinný - teda nedbám, ostaňte doma, alebo sa zmierte so   Zápoľom, keď sa vám páči - ale prv to urobiť nesmiete, kým ste   Korvínovi od dilechtora neodkázali, že s ním viac držať   nechcete.“
    </tei:p>
    <tei:p>
     Šovda Medveď sa zadychčal, lebo horlivo prednášal svoje slová, z   ktorých páni bratia porozumeli, že by síce nedbal si už na akýkoľvek   spôsob troška obživy domov doniesť, ale nechcel, aby sa to stalo s   hanbou jeho famílie. Slovo família, jej česť alebo hanbu vždy   krotkými urobilo Šovdovcov ako barancov; ale teraz víno už bolo pod   čiapkami a tak sa nazdali, že nikdy odtiaľ vychádzať nebude, ak sa k   Zápoľovi obrátia, lebo dobre vedeli, že sa teraz všetkým zemianskym   rodinám, čo so Zápoľom držia, lepšie viedlo ako im od daktorého času.   A preto sa všetci jednohlasne ozvali:
    </tei:p>
    <tei:p>
     „K dilechtorovi, k dilechtorovi!“
    </tei:p>
    <tei:p>
     Pán Samuel Šovda, od dvadsať rokov „dilechtor“ slávnej famílie   Šovda de eadem, býval naprostred dediny, kde sa ulica z oboch strán   dačo rozširovala, a na prostriedku tohto voľnejšieho miestiska stála   zvonica, t. j. dva hrubé do zeme vbité sochory, na ktorých visel   zvonec asi taký veľký, ako keby si tri-štyri zvonce volské zlial   spolu, na ktorom sa pre slávnu famíliu napoludnie, navečer a naráno   zvonievalo. Pri zvonici nevidieť ani trlice, ako v dedinách   nezemianskych býva. Oproti zvonici stojí starý drevený dom, ktorý   dovôkola obtočuje pavlač; drevená brána vedie do dvora a vŕzgajúc,   koľko ráz len vietor do nej zaduje, zdá sa upomínať na pominuteľnosť   svetskú, na pustotu domu a na starobu pána domáceho, ktorý, nemajúc   potomka, nestaral sa o opravu domu. V samom dome boli dve izby, prvá   predná bola široká, palotou nazvaná, priestranná a slúžievala   zvyčajne na zhromaždenia slávnej famílie, pri ktorej príležitosti si   pán Samuel za vrchstolom sadal na starootcovskú remennú, žltými   klincami dovôkola vybíjanú stolicu a odtiaľ, ako kráľ v krajinskej   rade, svoje múdre slová k údom slávnej famílie prednášaval. Teraz je   táto izba troška uvedená do poriadku, oprášená, staré stolice a   postele, čo ešte po jej milosti, nebohej matke pána Samuela   pozostali, vyutierané. Česť uvítať Korvína v tomto starobylom dome   mala sa dostať už na druhý deň pánu Samuelovi. Ale že sa to tak   nachytro stalo a k tomu na vojenský pochod sa nijaké iné prípravy   nerobili, ako že u suseda sa dali biť voly a víno sa kopilo pre   hostí, čo mali prísť, a chlieb sa piekol v celej dedine, bolo u pána   Samuela všetko ticho ako v hrobe. Povraz na zvone je dolu sňatý,   staré krídla brány „dilechtorovho“ domu zachlopené, okná   pozatvárané.
    </tei:p>
    <tei:p>
     Odrazu počuť hukot a krik. Páni bratia sa hrnú od Kokrhaja k   pustému „dilechtorovmu“ domu. Chcú zazvoniť, aby sa i druhí   neprítomní na schôdzku upozornili, ale povraza na zvone niet, chcú   ísť na dvor, ale brána zapretá, chcú oknom pozrieť, ale okno   zachlopené. Šovdovci sa všetkým týmto veciam začudovali, lebo to ešte   neskúsili, žeby „dilechtorov“ dom kedy bol zatarasený, lebo dom tento   mal výsadu na bezpečnosť, takže keby kto celú dedinu bol vykradol, to   by „dilechtorov“ dom vždy ako dáku svätosť nedotknutý vynechal, a   preto dom tento od pamäti sveta nebol zavretý. Ale prvé počudovanie   vzalo skoro koniec; mladší zo slávnej famílie začali kričať:   „Otvorte, otvorte!“ A keď sa to nestalo, začali búchať na bránu,   takže sa pod ich treskom začala klátiť, a skalami do zvona hádzať, že   až tak od bolesti zavýjal. Na surmu povybehúvali ľudia z domov a   obzvlášť zo susedstva, kde sa robili prípravy na prijatie hostí a   zaopatrenie tuto prejsť majúcej insurekcie, idúcej do Poľskej. Medzi   ostatnými vybehne i stará Katrena, dievka a jediná opatrovnica pána   Samuela, ktorá vidiac, čo sa robí, vrhne sa medzi šturmujúcich a   priduseným, ale predsa silným hlasom kričí: „Ľudia, dajte pokoj! Čo   robíte? Pán dilechtor chce mať ticho!“
    </tei:p>
    <tei:p>
     „Na stranu, stará baba, na stranu,“ zavolá jeden z pánov bratov,   „a radšej otváraj bránu, a nemrmoc daromné reči!“
    </tei:p>
    <tei:p>
     „Ja bránu otvárať! Ja?“ odpovie starenka. „A pán dilechtor mi   povedal: ,Choď, Katrena, z domu, pozatváraj bránu, sním povraz zo   zvona, aby sem ani hláska nedoletelo, bo sa ja musím učiť reč, ktorou   mám prijať knieža, a je to reč latinská, akej knieža ani od Bonfiniho   nepočul.‘ - A ja mám vám dvere otvárať?“
    </tei:p>
    <tei:p>
     Ale ďalšiu odpoveď zamedzil pán Samuel, lebo otvoriac okno, pozerá   dovôkola a spytuje sa, akoby sa nič nebolo stalo: „Čo chcete, páni   bratia?“
    </tei:p>
    <tei:p>
     A všetci prítomní zamĺkli, nik nepreriekol ani slova.
    </tei:p>
    <tei:p>
     „Čo chcete, páni bratia?“ znovu sa spýtal „dilechtor“.
    </tei:p>
    <tei:p>
     „Radi by sme sesiu držať, vaša milosť pán dilechtor“! vypovie   Šovda Medveď. „A to nevieme ešte doteraz, zač dať kone podkovať, zač   si ostrôh nakúpiť - zač -“
    </tei:p>
    <tei:p>
     „No,“ pretrhne mu vážne reč Samuel, „za peniaze!“
    </tei:p>
    <tei:p>
     „Ale keď ich niet,“ ozvú sa vedno traja.
    </tei:p>
    <tei:p>
     „Ha,“ prevezme reč Samuel, „darmo je, uhorský zeman musí bojovať   zadarmo, lebo zato je zeman, a nespytovať sa, odkiaľ to, odkiaľ   druhé!“
    </tei:p>
    <tei:p>
     „Hej, pán dilechtor, vaša milosť,“ zavolá Krahulec, „veď pravdu   máte! My sme zemania ako druhí a musíme to robiť, čo druhí; ale tu   ideme z krajiny a tu sme nie povinní ani na krok bez výživy, a tak,   pán dilechtor, vaša milosť, my nemôžeme ani na krok, kým dopredku   neviem, čo dostaneme a čo máme čakať v cudzej krajine!“
    </tei:p>
    <tei:p>
     „Vy nemôžete na krok?“ ozve sa hnevlivo pán Samuel. „A vy ste   Šovdovci, čo majú tú slávu na svete, že vyvedú, čo sa im páči?“
    </tei:p>
    <tei:p>
     „Ale nám sa nepáči,“ zas prevezme reč Krahulec, „ kým nevieme, čo   dostaneme, a keby sme nič dostať nemali, teda kým nevieme, čo a ako   ináčej dostať možno, ako to zvyčajne vo vojnách býva.“
    </tei:p>
    <tei:p>
     „Aha, vy pijavice! Aha, vy naničhodníci, hoc ste zemania, teda sa   vám môj zákaz rabovať nepáči? No to teda rozumiem! Vy si teda tú malú   službu chcete dať zaplatiť? Aha, vy zamotané, nedozreté, neučesané   pijavice, hanbite sa, hanbite!“
    </tei:p>
    <tei:p>
     „Hm, čo by sme sa mali hanbiť,“ povie pán Macko Šovda zo zadnej   izby, „keď sa nehanbíme jesť každý deň, čo by sme sa hanbili starať   sa o jedlo a pitie, keď nám ho pole naše nedonáša?“
    </tei:p>
    <tei:p>
     „Múdro si riekol, Macko!“ zavolá viac hlasov. „No to dávno už, čo   do Šovdova ani babky neprišlo, a keby naše ženy a dcéry neboli mali   na hrdle visiace dukátiky, to by sa boli už biele kosti slávnej   famílie Šovda od hladu po Hoválde presúšali!“
    </tei:p>
    <tei:p>
     „Hej, keby sme sa my s pánom Zápoľom boli radšej už dávno   spojili!“ zavolajú daktorí.
    </tei:p>
    <tei:p>
     #I#
    </tei:p>
    <tei:p>
     #POEZIA#
    </tei:p>
    <tei:p>
     „Zápoľa, to dobrý pán -
    </tei:p>
    <tei:p>
     Dá on chleba, vína nám!“
    </tei:p>
    <tei:p>
     #-POEZIA#
    </tei:p>
    <tei:p>
     #-I#
    </tei:p>
    <tei:p>
     zaspievajú si mladší.
    </tei:p>
    <tei:p>
     Ale Samuel to viacej nemohol zniesť. Udrela mu krv i na tvár   pomraštenú starobou, i na čelo, i do očí, i postava jeho sa teraz   vztýčila dohora a hnev, zlosť, hanba, všetko to sa odrazu zrkadlilo   na líci, čele, očiach, postave jeho. Nato od zlosti trasľavým hlasom   zavolá: „Hybajte, vy kujoni!“ vystrie ruku a prstom im ukazuje cestu,   kde majú ísť. „A tisíc paromov jarabých, okovaných, vy holomci, sa do   vás uderilo; nuž či tak? Nuž či, vy holomci, dnes tak, a zajtra inak?   - No bodaj ste krky polámali, kým len desať krokov urobíte!“ A potom,   vyvýšiac hlas, vystrúc dohora postavu, hovorí: „Teda choďte k vášmu   Zápoľovi, choďte mi z očí, choďte si k nemu a nepovedzte nikdy, že sa   vaši otcovia Šovdovci menovali!“ Potom sa odtiahne nazad, trepne   oknom, až sa jeho starý dom zatriasol - a neukázal sa viacej.
    </tei:p>
   </tei:div>
   <tei:div type="chapter">
    <tei:head>
     XII
    </tei:head>
    <tei:p>
     Nad Šovdovom sa zjavilo nové slnce a s novým ránom nové myšlienky   kolotajú v ľudských hlavách, v srdciach sa rodia nové úmysly a nové   výjavy, zjavivšie sa oku, zatemňujú koniec a žiadosti včerajšieho   dňa, takže málokto myslí, čo sa včera stalo.
    </tei:p>
    <tei:p>
     Ako Šovdovcom „dilechtor“ kázal, aby šli k Zápoľovi, to len preto,   že im to povedal, utíchli, rozišli sa domov a neopovážili sa viac,   hoc im to ako v hlave vŕtalo, slova vypovedať, čo by ho mohlo   nahnevať. K tomu Zápoľa bol ďaleko, a pán Korvín, knieža liptovský,   objavil sa na Šovdove. Každý zabudol na včerajší deň a hrnul sa   pozrieť na knieža, zoznámiť sa s príchodzími pánmi, pohliadnuť na   pekné vystrojenie insurekcie, tiahnúcej v mene jeho milosti pána   kráľa do Poľska proti Turkom, a k tomu bolo doma čo robiť a strojiť   sa na cestu, bo sa Šovdovo len teraz malo pripojiť k výprave.
    </tei:p>
    <tei:p>
     Kým sa korvínovské vojsko obživilo a prešlo do Spiša - už na   poľskej zemi, t. j. do spišských miest, ktoré kráľ Žigmund,   potrebujúc na vojnu proti Benátčanom peniaze, kráľovi poľskému   Jagelovi za 155 400 dukátov bol roku 1412 založil -, za ten čas pán   knieža stanovil poľovačku po Tatrách, vlastne ale chtiac sa tu s   pánom Zajaczekom, vojvodom poľských miest na Spiši, zísť a v ďalšom   počínaní a výprave poradiť. Ale práve preto sa len málo ľudí malo   zúčastniť na poľovačke.
    </tei:p>
    <tei:p>
     Páni sa zišli z oboch strán; nik neznepokojoval rozhovory kniežaťa   a Zajaczeka, až sa rozišli, lebo každý, a obzvlášť posledný mal mnoho   práce, mnoho starostí.
    </tei:p>
    <tei:p>
     A potom len nastala skutočná poľovačka, potom len páni zafúkli do   trúb, rozpustili kopovy a ozval sa jakot a hluk. Išlo to veselo,   hrmotne. Pán knieža teraz na spôsob iných poľovníkov pustil sa hlbšie   do hôr a voľne vydychujúc na slobodnom povetrí po dlhých starostiach,   ktoré pri usporiadaní výpravy musel znášať, celkom sa oddal   veselosti, ktorú jeho otec tak náruživo miloval. Ale jeho dobrá vôľa   netrvala dlho. Práve na hraniciach medzi Spišom a Liptovom sa ozvali   z húštia dva výstrely a gule zašvihli okolo hlavy kniežaťa.
    </tei:p>
    <tei:p>
     Knieža zastane, poobzerá sa a spozorujúc, že to bolo namierené na   jeho život, zatrúbi, zavolá a vidiac, že je osamotený, pustí sa nazad   ku Šovdovu. Sotva išiel pár krokov, pribehli páni a počujúc, čo sa   stalo, veľmi sa rozjatrili. Prvé bolo pustiť sa v tú stranu, odkiaľ   sa ozvali výstrely, druhé bolo pátrať po tom, kto by to asi mohol   byť, lebo z priateľských nik to neurobil, a kto ten nepriateľ,   nevedno. Hneď sa myslelo na zápoľovských spojencov, ale kde by sa tu   vzali, kde sa hemžilo Korvínovo vojsko, nik nemohol pochopiť.   Naostatok sa začali páni spytovať a pátrať, či kto cudzích ľudí   nespozoroval. Po mnohých vystúpil Kokrhaj a povie:
    </tei:p>
    <tei:p>
     „Páni, ja neviem, kto by tu cudzí mohol byť medzi nami, okrem   hádam ak pána Červeňa za takého držíte, ktorý nie v rade slávneho   zemianstva s pánom kniežaťom, ale sám jediný ako poľovník, nie však   ako človek do vojny sa uberajúci, u mňa prenocoval.“
    </tei:p>
    <tei:p>
     Páni si nedôverovali preriecť slova, ale v očiach kniežaťa sa   skrižoval blesk, ktorý bol dostatočným znakom, že sa mu celá vec   zdala byť vysvetlená. Po dlhšom mlčaní jeden z pánov prerečie:
    </tei:p>
    <tei:p>
     „To nemôže byť, to je neprirodzené, a pán Červeň vždy bol statočný   človek a ozdoba korvínovského rodu.“
    </tei:p>
    <tei:p>
     Ale knieža horko sa usmejúc, povie: „Hádam vtedy pán môj, keď sa   vydal za ochrancu Zápoľovej dcéry a bol hotový zabíjať za ňu prsia   ľudí oddané Korvínovi!“
    </tei:p>
    <tei:p>
     „Pán knieža,“ odvetí pán Oško, „to sme boli my, ale žeby sa on   takto proti svojej krvi mohol obrátiť, nie je možné.“
    </tei:p>
    <tei:p>
     „Ani slova!“ zavolá knieža. „Kto môže jedno, môže i druhé, a tak   na každý spôsob, keď uvidíte Červeňa, chyťte ho a urobte ho   neškodným! - Teraz nazad k poľovačke, páni, koniec!“
    </tei:p>
    <tei:p>
     Vtom prišiel starý Pankrác a dozvediac sa, čo sa tu robí, postaví   sa proti kniežaťu a prerečie: „Pán knieža, ja vám práve donášam dobré   rady od Červeňa, a vy naňho vyslovujete smrť!“
    </tei:p>
    <tei:p>
     „Mne od neho? - Porozprávame sa o tom neskôr, teraz, starý pán,   pokoj, ticho, teraz sme na výprave a tu ja, vodca váš, rozkazujem,   hoc som v čase pokoja každú radu hotový prijať.“ - To pyšne   vysloviac, knieža odchádza bez toho, že by sa ďalej na Pankráca čo   len obzrel.
    </tei:p>
    <tei:p>
     A statočný starec zostane stáť, vlasy si z hlavy trhá a smutným   hlasom plným náruživosti volá: „Teda ty prichádzaš sem, aby si mu   povedal, že ho Zápoľa na ceste predstane, že ho zničí, že spustoší   naše domy, naše dediny, keď nebudeme doma, prichádzaš mu povedať, aké   sa zrady medzi jeho vlastnými ľuďmi kujú, a on ťa odsudzuje - na   smrť!“
    </tei:p>
    <tei:p>
     Ale rozčúlenie kniežaťa nikdy netrvá dlho; tak aj teraz nemyslí   viac na prekypujúce city svojich pŕs, ale ako zvyčajne vezme si pred   seba radšej dačo konať, ako sa ponorovať vo svojich myšlienkach. Jeho   sluhovia stoja okolo neho a s nimi Šovdovci, ktorí sa ako domáci   nechcú vzdialiť z poľa dnešnej zábavy prv, kým by všetci cudzí   nepoodchádzali, obzvlášť Kokrhaj. Na tohto padlo najprv Pankrácovo   oko a zahorelo hrozne. Pankrác prekypujúci hnevom chytí ho za krk: „A   to tys’ zas podpálil bratskú nenávisť?“
    </tei:p>
    <tei:p>
     „Čo robíte, vaša milosť?“ zavolá Kokrhaj, „však ja za to nemôžem,   že Červeň ku mne prišiel na nocľah.“
    </tei:p>
    <tei:p>
     „Počkaj, zradca prekliaty, počkaj, to si ty zavolal zápoľovcov do   domu a tí ti dali radu, a vieš ty, prekliaty človek, dobre, kto to   strieľal - Mišo, chyť ho!“
    </tei:p>
    <tei:p>
     Mišo, Pankrácov sluha, sa pohol, ale dvaja Šovdovci mu zastali   cestu; jeden zvolal: „Čože sa vám robí, vaša milosť, veď je to Šovda,   a tak zeman, dať ho chytať značí toľko, ako práva naše ničiť a   hanobiť ľudí, ktorým je každý dlžen dať ich poctivosť.“
    </tei:p>
    <tei:p>
     „Čert, nie zeman,“ odpovie Pankrác, „zapredaný Zápoľov zradca je   on, a nie zeman, a vy, ak ste poctiví ľudia, na stranu - Mišo, Jano,“   volá na svojich ľudí, „lapte ho a dolu s ním!“
    </tei:p>
    <tei:p>
     Sluhovia sa prichytili k práci, Šovdovci sa bránili a Kokrhaj   začrajchol ramenom, zavesloval rukou, nik k nemu nemohol pristúpiť;   ale naostatok prevaha zvíťazila. Dvaja Šovdovci sú hodení nabok;   Kokrhajovi skočil Pankrácov sluha na chrbát, chytil ho za golier,   strhol ho dolu, keď sa spredku najlepšie bránil, a ostatní sa potom   naňho privalili.
    </tei:p>
    <tei:p>
     „Vytni mu štyriadvadsať!“ zavolá Pankrác.
    </tei:p>
    <tei:p>
     Šovdovci sa zas ako levy, chtiac Kokrhaja oslobodiť, vrhli na   sluhov, lebo najväčšie pohanenie zemana je urobiť s ním to, čo pán   Pankrác kázal, a beda tej famílii, ktorej synovi sa dačo také   prihodilo, lebo je na dlhé časy vystavená posmechu.
    </tei:p>
    <tei:p>
     Kokrhaj nadul pľúca, aby tým väčšej sily dodal ramenu, a zvíjal sa   ako had, chtiac radšej smrť, ako si dať vylepiť štyriadvadsať. Ale   Pankrácovi sluhovia boli udatní ľudia. Kokrhaj sa nemohol vyslobodiť   a Šovdovci tiež nemohli nič spraviť. Jeden z nich nadvihol pušku a   chcel streliť do kopy sluhov držiacich Kokrhaja, ale Pankrác skočil a   vytrhol mu ju z ruky, ako čo by to bol prútik býval.
    </tei:p>
    <tei:p>
     Sluhovia vyťali Kokrhajovi štyriadvadsať, stoličnú to porciu.   Pankrác, neobzerajúc sa viac naňho, odišiel. Ale Kokrhaj zamrmlal pod   fúzom: „Ďakujem pekne, pán Pankrác - dobre si poslúžil Korvínovi,   dobre – “
    </tei:p>
   </tei:div>
   <tei:div type="chapter">
    <tei:head>
     XIII
    </tei:head>
    <tei:p>
     Pán knieža sa dnes usadil na Šovdove a chce tu prenocovať. Jeho   priatelia ho obstúpili u pána Samuela, ktorý je pyšný na vysokú   návštevu. Pankrác je dnes neveľmi zhovorčivý, rúško smútku a starosti   zastrelo jeho dušu. Korvín zakázal čo len slovom pripomínať Červeňa   alebo dneskajšiu príhodu na poľovačke. Pankrác teda nemal prístup na   osvetlenie celej záležitosti, ktorá sa bez všetkých istých príčin   prihodila, ale i rozhodla. Prišla reč na výpravu. Pán knieža povie,   že svoje ľudstvo poslal popredku a on že ostatný pôjde aspoň deň za   druhými, aby sa tak premávka a výchova toľkého ľudstva uľahčila. S   úsmevom sa obrátiac k direktorovi zo Šovdova, teraz domácemu pánovi,   povie: „Vaša slávna família je mi známa pevným srdcom a železným   ramenom, a tak mojím sprievodom budú páni bratia zo Šovdova!“
    </tei:p>
    <tei:p>
     Samuel sa poklonil a ďakoval za úctu, ktorú knieža preukázal jeho   famílii.
    </tei:p>
    <tei:p>
     Pankrác skočil zo svojho sedadla, studený pot sedel na jeho čele.   Postaví sa potom pred knieža, zmŕšti obrvy a nevediac skrývať svoj   hnev za sladkú tvár, ani rozbúrenie mysli odievať v pekné slová,   zvolá:
    </tei:p>
    <tei:p>
     „Pán knieža, to sa nesmie stať!“
    </tei:p>
    <tei:p>
     Všetci prítomní sa tomu čudovali.
    </tei:p>
    <tei:p>
     Knieža zostal ticho, vážne, lebo sa nezvykol nikdy klátiť,   kedykoľvek sa na dačom ustanovil, a tak i celkom obyčajne povie:
    </tei:p>
    <tei:p>
     „A prečo, pán Pankrác?“
    </tei:p>
    <tei:p>
     „Preto,“ odpovie tento, „že nedôjdete do Spiša a že to   obanujete.“
    </tei:p>
    <tei:p>
     „A prečo?“
    </tei:p>
    <tei:p>
     „Šovdovci sú podplatení proti vám!“
    </tei:p>
    <tei:p>
     Všetci prítomní stŕpli nevediac, či veriť človeku, ktorý sa nikdy   nepretvaroval a nikdy nepravdu nehovoril, a či zas to len majú   pripisovať jeho prepiatej horlivosti; Šovda Samuel zmŕštil tvár,   pozrel divým okom na Pankráca a chcel hovoriť na obranu svojej   famílie, lebo všetko, čo sa tejto týkalo, nanajviac sa jeho týkalo   ako direktora. Ale knieža kázal byť ticho, a tak mlčal, ale   strieľanie jeho očí prezrádzalo hnev a horkosť. Korvín sa zas ticho   spýta: „A odkiaľ to viete, pán Pankrác?“
    </tei:p>
    <tei:p>
     „Od toho,“ bola odpoveď, „ktorého meno vy s pokojom počuť   nemôžete!“
    </tei:p>
    <tei:p>
     „Ako to?“ s trpkosťou sa ozve knieža. „Teraz viem, odkiaľ to   viete, a len to vám vravím, priateľ môj, že ak chcete Korvínovi dačím   byť nápomocný, aby ste, výslovným rozkazom vodcu sa vzpierajúc a o   veciach hovoriac, ktoré tento zakázal pripomínať, nedávali príklad   neriadu a neposlušnosti vo vojenskej výprave.“
    </tei:p>
    <tei:p>
     „Tak, pán knieža,“ náruživo povie Pankrác, „teda váš otec musel   byť každodenný človek, a nie vojenský vodca, keď počúval na hlas   svojich priateľov i v krvavých bitkách; ale, prisahám Bohu, on neraz   počúval starého Pankráca, a prisahám Bohu, neraz to k jeho dobru   vypadlo.“
    </tei:p>
    <tei:p>
     Knieža vzal na seba obraz odhodlaného vodcu, nedajúceho sa miasť   ani výbuchom náruživej starostlivosti priateľov, ani sa zas neľakajúc   sily nepriateľa. Pozrie teda na Pankráca priateľským síce, ale pevným   pohľadom, ktorý zrejme hovoril, že sa knieža pripomienkami svojho   otca nedá mútiť.
    </tei:p>
    <tei:p>
     Ale Pankrác, ktorý dakedy jedným mrzkým pohľadom bol odstrašený   alebo zvrátený z cesty, ktorú nastúpil, vidiac teraz, že knieža jeho   slová si ani najmenej nevšíma, nespúšťa myseľ, neodchádza od neho,   netratí ani najmenej zo svojej starostlivosti, ale pokračuje   ďalej:
    </tei:p>
    <tei:p>
     „Počujte, vaša milosť pán knieža! Pankrác neodíde teraz od vás ani   na krok, a keď tvrdošijne zavriete svoje uši jeho slovám, to sa ako   had okolo vás obvije a vo dne v noci bude pozerať na vašich ľudí,   ktorým veríte, na ktorých sa spúšťate, lebo to chce ten, ktorého   Pankrác má rád ako svetlo svojich očí, ktorého meno vy nechcete   počuť, a ktorý predsa zlomil nezlomnú dušu starého Pankráca a jeho   tvrdošijnosť a urobil ho dieťaťom i vtedy, keď vy jeho slová   zavrhujete od vás sa neodstraňujúcim, a to je váš brat Ján   Červeň!“
    </tei:p>
    <tei:p>
     Prítomní páni popozerali jeden po druhom, čakajúc odhodlanú   odpoveď kniežaťa proti Pankrácovej smelosti; ale knieža sa vztýčil   dohora a ako čo by nič nepočul, povie: „Páni, je čas, hýbme sa!   Zbohom, pán direktor!“ A podajúc ruku starému Samuelovi, odišiel.
    </tei:p>
    <tei:p>
     Pred direktorovým domom stoja vo vojenských radoch páni Šovdovci.   Tristo bojovníkov, sčiastky peších, sčiastky na koňoch, ukázalo sa   očiam kniežaťa a jeho sprievodu. Muž opiera plecia o muža, kôň stojí   pri koňovi tak, akoby to bol múr; Šovdovci sa postavili pekne,   pravidelne, po vojensky, a práve preto oko ani nevidí ich rozličný   odev, ich mnohofarebné šaty, ich rozličnú zbroj a celé ubratie.   Kniežaťu sa zablyšťali oči, keď videl tú kopu svalovitého, mužného   chlapstva. Ale Šovdovci nezavolali tak ako zvyčajne insurekcia, keď   uvidí svojho vodcu, Korvínovi na slávu, len jedna iskra preletela po   ich očiach a slabé pomknutie hláv dosvedčovalo, že by chcel jeden na   druhého pozrieť a tak susedovi oznámiť svoje myšlienky.
    </tei:p>
    <tei:p>
     Kniežaťu sa práve tichosť páčila, čo pokladal za vojenský cvik.   Pankrác vyšiel na koni v sprievode kniežaťa a jeho oko sa zamračilo,   vidiace silu i mlčanlivosť Šovdovcov. Vzdychol - a zas pozeral ako   jastrab očami po radoch mužstva, a kde padlo jeho oko, spozoroval   kaboniť tváre. Pán knieža vytiahol šabľu a dal vodcovi Šovdovcov,   Šimkovi Kokrhajovi, pokyn. Ten behá na koni dookola ako šialený,   pyšne sa na ňom vzpína, akoby cítil svoju závažnosť a znamenitosť,   dáva rozkazy, ukazuje spôsobnosť svojich podriadených vo všelijakých   vojenských vývinoch; ale zas keď sa blíži ku kniežaťu, najväčšmi   spokojnému, tu hovorí a dáva krátke odpovede, líca sa mu začervenajú,   ako sa gúľa sem i tam, a len keď jeho zrak padne na Pankráca,   vystrelí z neho oheň plný nenávisti a odhodlanej zdurnosti. Pán   knieža káže trúbiť na odchod, podá ešte raz ruku starému direktorovi,   trasúcemu sa a požehnávajúcemu výpravu kniežaťa, pokloní sa k   zhromaždeným tu starcom, ženám, deťom, čo sa zbehli dať domácim   ostatné požehnanie.
    </tei:p>
    <tei:p>
     A tak sa pohli Korvínove vojská. Šovdovci robili teraz jeho   sprievod, lebo ostatní, čo tiahli Liptovom, už dňom popredku sa   vystrojovali. Druhý oddiel na Oravu, a tretí Trenčínom na Sliezsko.   Všetky tri oddiely sa mali v Poľskej spojiť, bo Turek hospodáril v   Bukovine a hraničných okoliach Poľska.
    </tei:p>
    <tei:p>
     Korvín prešiel hranice Liptova a pred jeho očami sa otvorila   Spišská stolica, úrodná, klasonosná, a spišské mestá, teraz   prislúchajúce k Poľskej, belejú sa po vŕškoch a rovinách medzi žltým   poľom ako hŕbky snehu na jar v okopnenej krajine. Tam Veľká, tam   Sobota, tam Stráže, tam Poprad.
    </tei:p>
    <tei:p>
     Oko Korvínovo a jeho družiny si pyšne zaveslovalo po týchto   pekných krajinách a po vysokých Tatrách, ako strážnikoch   rozostavaných nad týmito údoliami. Starý Pankrác pozerá nemo na   Korvína, jeho neláka ani velebnosť karpatských vrchov, ani krásota   okolia, on sa obzerá dookola po sprievode kniežaťa, po bojovníkoch   ich sprevádzajúcich, a kedykoľvek padne jeho oko po Šovdovcoch, ktorí   sa hlavne okolo kniežaťa nachádzajú, a na ich tmavé, naňho gániace   zraky, pyšne sa s opovrhnutím od nich odvráti, a zas pozerá po nich a   pozoruje každý ich pohyb. A vskutku voľačo vypátral. Šovda Šimko,   náčelník svojej famílie, často upiera oči k Popradu a zabúda mnoho   ráz, že Pankrác je blízko neho.
    </tei:p>
    <tei:p>
     Starý Pankrác zdvihne sa v strmeni a nasleduje Kokrhajove   zraky.
    </tei:p>
    <tei:p>
     Od Popradu vidieť pohybovať sa kopu ľudstva, vychádzajúceho prosto   proti korvínovcom, a druhá zas sa poberá k Veľkej. Pankrác má staré,   ale bystré oko, a pozorlivosť, ktorá dnes tým viacej uňho vzrástla,   mu dodáva sily, že teraz lepšie dovidí ako mladý človek zrakom celkom   mladobystrým.
    </tei:p>
    <tei:p>
     A uvidiac ten nový výjav, popozerá po sprievode kniežaťa a vidí   tváre pošmúrené starostlivosťou a akýmsi pocitom zmätenia. Zaklopalo   srdce poctivého starca a obočie sa pomŕštilo, akoby zhliadlo pred   sebou mátohu vytvorenú obrazotvornosťou zlého svedomia.
    </tei:p>
    <tei:p>
     Skočí ku kniežaťu, povie: „Pán knieža, pán knieža, pozrite ku   Popradu, čo to tam za ľudstvo? Či i odtiaľ očakávate pomoc?“
    </tei:p>
    <tei:p>
     Knieža sa zdvihne v strmeni a pozerá v stranu, na ktorú bol   upozornený. „To budú poľské vojská, ktoré sa majú pridať k nám!“   povie.
    </tei:p>
    <tei:p>
     „Pán knieža, pán knieža, ale Poliaci nemajú tu iné vojsko okrem   spišských mešťanov, a tí nemajú kone, nechodia na pochody na koňoch a   nespúšťajú sa preč od hraníc, ale radšej sa blížia k nim!“
    </tei:p>
    <tei:p>
     „No teda, kto je ten prichádzajúci môj priateľ?“ spýtal sa   knieža.
    </tei:p>
    <tei:p>
     „Zápoľa, Zápoľa!“
    </tei:p>
    <tei:p>
     „A kto vám to povedal?“
    </tei:p>
    <tei:p>
     „Hm, neslobodno mi to povedať pred vami. - Ha, Zápoľa, ha,   Korvín,“ ďalej si mrmle pod šedivým fúzom Pankrác, keď knieža mŕšti   tvárou a obracia sa nabok. - Starému Pankrácovi vrie krv v žilách pri   myšlienke zahrať Zápoľovi nôtu do skoku, a prsia sa mu zas idú   rozpuknúť, že musí ako ryba mlčať pred „chlapčiskom nemúdrym“, ako   menoval Korvína vo svojej myšlienke.
    </tei:p>
    <tei:p>
     Korvín pozeral dookola a jeho tvár oblietol dych pýchy, lebo je   presvedčený o svojej sile, a beztoho hŕbka príchodzích, hoc by to bol   sám Zápoľa, mu neodolá. A preto sa obráti k Pankrácovi:
    </tei:p>
    <tei:p>
     „A vedeli ste vy, že nás Zápoľa predstane?“
    </tei:p>
    <tei:p>
     „Chcel som hovoriť, ale ste mi nedovolili, pán knieža; teraz si   popozerajte, kto je okolo vás a v koho sme rukách. Počujte, pán   knieža! Červeň prišiel na Šovdovo, aby mi povedal, že zo Spiša,   Gemera a druhých stolíc Zápoľa zhŕňa okolo seba zemianstvo, aby ste   sa mali na pozore; Červeň nebol vpustený do direktorovho domu, keď   predtým vzbúrenie Šovdovcov osnované proti vám starý Samuel rozohnal,   a išiel, kde najviac, ba celé Šovdovo sa zišlo, kde títo holomci   strkali dovedna hlavy, pili a na zdravie Zápoľovi pokrikovali. Poznal   medzi nimi i Zápoľových ľudí a nespozorovaný vypočúval i tajné   rozhovory zápoľovských poslov a Kokrhaja. - A preto ma zas, ako   predtým, viete, keď som sa k vám vrátil, pre všetko, čo mi je sväté,   zaklínal od vás neodchádzať, a pretože som mu to sľúbil na pamiatku   vášho otca, je ešte až posiaľ starý Pankrác pri vás -“
    </tei:p>
    <tei:p>
     Korvín teraz vypočul starcove reči nachytro prednesené,   neodpovedal mu nič, ale vidieť, že zas nemilo pôsobilo meno jeho   brata na jeho myseľ, zvlášť počujúc, že tento i vzdialený od neho   vedie oňho dákusi starosť; a preto pri posledných Pankrácových   slovách sa obráti a zavolá: „Šimko Šovda!“
    </tei:p>
    <tei:p>
     Kokrhaj pristúpi a urobí poklonu.
    </tei:p>
    <tei:p>
     „Pán Šovda, do radu sa, pozor!“
    </tei:p>
    <tei:p>
     Kokrhaj kričí na svojich: „Do radu, pozor!“
    </tei:p>
    <tei:p>
     Korvín ho zas volá k sebe a povie: „A viete, pán Šovda, čí sú to   ľudia, čo sa k nám blížia?“
    </tei:p>
    <tei:p>
     Kokrhaj zvesí hlavu a povie: „Viem.“
    </tei:p>
    <tei:p>
     „A stojíte mi za vašich ľudí?“
    </tei:p>
    <tei:p>
     „Stojím pod jednou výmienkou!“ odpovie Kokrhaj.
    </tei:p>
    <tei:p>
     „A tá by bola?“ spýta sa knieža, v ktorom Pankrácove slová začali   ožívať.
    </tei:p>
    <tei:p>
     „Odstráňte Pankráca z vašej spoločnosti.“
    </tei:p>
    <tei:p>
     Ale ďalej nebolo času na rozhovor. Korvín nevedel, čo to majú byť   za spory medzi jeho starým priateľom a jeho sprievodcami, ale nebolo   viac času to ďalej skúmať a len úprimný prenikavý pohľad, hodený   Pankrácovi, označoval, že kniežaťa všetka predošlá nedôvera zmenila   sa v ľútosť.
    </tei:p>
    <tei:p>
     Vtom dobehnú od Popradu idúci ozbrojenci; biela zástava si   pohrávala s vetrom. Korvínov sprievod sa zošikoval v rady a   zastal.
    </tei:p>
    <tei:p>
     Tak stáli proti sebe dve nepriateľské strany, zápoľovci a   korvínovci, ale ich stretnutie bolo bez všetkej náruživosti, bez   všetkých výbuchov rozohnenej nenávisti, takže keby si bol pred pár   mesiacmi, a len pred pár týždňami videl týchto ľudí hovoriacich a   teraz tu oproti sebe stojacich, nebol by si ich poznal. Obe stránky   temne tušili, že je tu rozhodujúca chvíľa, a ani jedna nevedela,   prečo sa teraz spolu zišli, ako s druhou stojí.
    </tei:p>
    <tei:p>
     Vtom vystúpi z radov zápoľovcov starý Verböczy a zblížiac sa ku   Korvínovi, prerečie: „V mene jeho milosti kráľa Vladislava a z   rozkazu pána Štefana Zápoľu, palatína Uhorskej krajiny, spytujem sa   vás, pán Korvín, knieža z Liptova, kde idete s vašimi ozbrojenými   spojencami?“
    </tei:p>
    <tei:p>
     „V mene jeho milosti kráľa Vladislava,“ odpovedá Korvín, „vám,   ktokoľvek ste a v kohokoľvek mene prichádzate, ja Ján Korvín, knieža   z Liptova, dávam odpoveď, že vy odo mňa počty z mojich krokov   požadovať nemáte práva, a radím vám, aby ste išli svojou cestou, kde   sa vám koľvek páči, a mňa na mojej ceste nezastavovali!“
    </tei:p>
    <tei:p>
     „Ja, Štefan Verböczy, splnomocnený vyslanec jeho milosti kráľa   Vladislava a pána palatína Uhorskej krajiny Štefana Zápoľu, vás Jána   Korvína tu slávne vyzývam v mene kráľa a palatína, aby ste svoj ľud   rozpustili, zbroj svoju mne odovzdali a postavili sa pred súd na   zodpovedanie sa za ozbrojenie a búrenie našich stolíc!“
    </tei:p>
    <tei:p>
     A sotva to vyrečie, prv ako Korvín mohol dať odpoveď nevediac, ako   sa Verböczy smie a môže menovať kráľovým vyslancom, vyrúti sa starý   Pankrác z Korvínových radov, zatočí šabľou nad hlavou a letí na   prvých zápoľovcov stojacich mu v ceste. Namiesto Verböczyho padol   jeho sprievodca, chcejúci ho zastať.
    </tei:p>
    <tei:p>
     Zápoľovci, zdá sa, len toto čakali. Biela zástava bola strhnutá a   na jej miesto vystavená červená; trúby zavrešťali a celý rad   zápoľovských sa zošikoval a ako železná stena rútil sa proti   Korvínovmu sprievodu, čo do počtu oveľa silnejšiemu.
    </tei:p>
    <tei:p>
     Pán knieža volá do útoku, jeho hrdá postava sa vztýči v strmeni, a   kôň pyšný na svojho jazdca si poskakuje najprv okolo ľudí svojej   strany a potom skokom letí v rady nepriateľa. Šovdovci nabili pušky,   vystrelili hore do povetria a vytiahli šable a držali ich v rukách,   nepohnúc sa ani jeden.
    </tei:p>
    <tei:p>
     Nebojovali ani proti Korvínovi, ani proti Zápoľovi. A predsa oni   boli hlavným sprievodom kniežaťa.
    </tei:p>
    <tei:p>
     Boj trval dlho. Priatelia Korvínovi klesali a on sám, obkľúčený   nepriateľom, sotvaže stačil povedať Pankrácovi: „Priateľ môj, choďte   a volajte naše vojská nazad - dosť máme čo robiť so Zápoľom a so -   zradou.“ Padol do zajatia zápoľovských.
    </tei:p>
    <tei:p>
     Verböczy zvolal: „Teraz, páni Šovdovci, čo vám pán Zápoľa   prisľúbil, to je vaše; choďte na spišské mestá!“
    </tei:p>
    <tei:p>
     A Šovdovci sa rozpŕchli ako kavky rabovať po spišských   mestách.
    </tei:p>
    <tei:p>
     Tak sa pomstil Kokrhaj i na Pankrácovi, i na Korvínovi, ktorý o   jeho pohanení ani nevedel.
    </tei:p>
   </tei:div>
   <tei:div type="chapter">
    <tei:head>
     XIV
    </tei:head>
    <tei:p>
     Spišská Sobota je jedno mesto z trinástich spišských, ktoré kráľ   Žigmund zastavil Poľsku. Hoci teda majetok Poľska, predsa ako na   hranici, ba v lone Uhorskej krajiny ležiaca, bola často, tak ako i   druhé mestá, navštevovaná od susedných pánov, ktorí sa sem-tam z   jedného chotára do druhého, k Uhorsku prislúchajúceho museli   premávať, lebo tieto mestá sú len akoby sihote pomedzi dedinami   Spišskej stolice. A tak sa často i to stávalo, že bez všetkých   okolkov páni v týchto mestách i súdy, i porady držali, hoc i   neprislúchali k Uhorsku.
    </tei:p>
    <tei:p>
     Pán Zápoľa, chtiac obzvlášť byť blízko dejov, ktoré mali rozhodnúť   nad osudom, nad jeho budúcnosťou, hoc i dobre vedel, že ako palatín   len na zemi prislúchajúcej Uhorsku má právo a moc, rozložil sa a   zastal v Spišskej Sobote. Starý radný dom bol jeho stánok a odtiaľto   rozosielal rozkazy sčiastky k Liptovu, sčiastky k hranici Poľska, kde   už dochádzali Korvínove vojská.
    </tei:p>
    <tei:p>
     A pyšný palatín, pyšnejší nad všetkých pánov pyšnej Uhorskej   krajiny, rozkazoval teraz ako kráľ, ba väčšmi ako sám kráľ, to, čo   chcel, to obsiahol, za čím túžil, to sa mu teraz splnilo. Jeho   priatelia v Budíne vymohli u kráľa s tureckou pomocou nové   plnomocenstvá, ktoré zničili predošlé Vladislavove úmysly a spolu i   všetkých palatínových protivníkov, idúcich za Vladislavovými   predošlými rozkazmi.
    </tei:p>
    <tei:p>
     A tak si zasadol v Sobote a tu očakáva v hrdosti a povedomí svojho   víťazstva znivočenie svojich nepriateľov.
    </tei:p>
    <tei:p>
     Odrazu nastane po meste hluk. Palatín sa spýtal na príčinu a   dostal odpoveď, že to Šovdovci vrazili do meštianskych domov; usmial   sa teda a povedal: „Nechajte ich, nech sa poihrajú, kým ešte majú čas   -“ ďalej nedopovedal, ale si tuším pomyslel, že za jeho panovania by   sa to iste nesmelo stať, a prišlo mu na um, že s príchodom tej divej   tlupy prichádza súčasne jeho víťazstvo.
    </tei:p>
    <tei:p>
     A preto mu zahoreli rozihrané prsia a ich bujné vydychovanie chcel   odkryť, odhaliť.
    </tei:p>
    <tei:p>
     Roztvoria sa dvere. Verböczy vstúpi dnu a vyrečie chytro bez   pozdravenia: „Zbroj v ruke, v boji proti nám a kráľovi!“
    </tei:p>
    <tei:p>
     Palatín porozumel jeho slovám a preto povedal: „Tým lepšie pre   nás, tým horšie preňho!“
    </tei:p>
    <tei:p>
     A vtom sa roztvoria dvere nanovo. Na prahu sa ukáže Korvín, knieža   liptovský, odzbrojený, bez sprievodu priateľov, bez moci a sily, hoci   neďaleko sa blýska tisíce mečov, ktoré by na jeho jedno slovo hotové   boli vyrovnať terajšiu nerovnosť medzi ním a jeho úhlavným   nepriateľom.
    </tei:p>
    <tei:p>
     Zápoľa nevstal hore, neprivítal príchodzieho s takou slušnosťou,   ako by to i rod, i stav, i zásluhy jeho požadovali; vie, že on je   teraz pánom, a Korvín v jeho rukách. A preto neobzrúc sa ani na   knieža, spýta sa Verböczyho:
    </tei:p>
    <tei:p>
     „Pán Verböczy, vykonali ste posolstvo jeho milosti kráľa   Vladislava pánu kniežaťu liptovskému?“
    </tei:p>
    <tei:p>
     „Vykonal!“ odpovie Verböczy.
    </tei:p>
    <tei:p>
     „Pán knieža bezpochyby zložil zbroj na kráľovský rozkaz?“ spýtal   sa znova Zápoľa.
    </tei:p>
    <tei:p>
     Verböczy zas odpovedá: „Ja som jeho milosť oslovil, aby rozpustil   svojich ľudí, zložil zbroj a zodpovedal sa zo zdvihnutia insurekcie   po našich stoliciach, a dostal som za odpoveď gule a šable. Päťdesiat   našich padlo pri tom mŕtvych.“
    </tei:p>
    <tei:p>
     „Pán Korvín,“ spýta sa po prvý raz, ku Korvínovi sa obrátiac,   Zápoľa. „Čo zasluhuje ten, čo sa ozbrojenou rukou dvíha proti   kráľovským rozkazom?“
    </tei:p>
    <tei:p>
     „Pán palatín,“ odpovie vážne Korvín, „kto vám dáva právo hovoriť   ku mne v kráľovom mene?“
    </tei:p>
    <tei:p>
     „Smiešna otázka,“ povie s úsmevom Zápoľa, „ktože má v kráľovom   mene väčšie právo hovoriť ako palatín? A skrz koho sa tlmočí jeho   vôľa v otázkach vojny a pokoja, ak nie skrz palatína?“
    </tei:p>
    <tei:p>
     „Moje podujatie je kráľova vôľa,“ povie Korvín, „a vy nemáte práva   ho hatať a ničiť vyššiu vôľu od vašej.“
    </tei:p>
    <tei:p>
     „A kde je tá vyššia vôľa od mojej? - Viem ja, viem, čo mienite. -   Vy ste boli potajme vyslaný do Poľska, neurčil to ani krajinský snem,   ako sa to vždy musí stať, keď Uhorská krajina ide pomáhať susedovi,   ani palatín o tom nič nevedel, a to vie len celý svet, že ani zmluvy   robiť so susednými mocnármi, ani pomoc na ľuďoch posielať sa nesmie   bez zrozumenia palatína, lebo kto zodpovie za to, že sa nepriateľ   potom nepomstí nad krajinou? - No ale,“ pokračuje Zápoľa, „aby ste   nemysleli, že je Zápoľa v stave tak konať ako Korvín, tu máte   kráľovský rozkaz.“ A vytiahnuc zo záprsia papier, oddá ho Verböczymu,   ktorý číta:
    </tei:p>
    <tei:p>
     „My Vladislav II., kráľ uhorský, český atď. týmto naším písmom   nariaďujeme a rozkazujeme Štefanovi Zápoľovi, ako palatínovi milej   našej Uhorskej krajiny, aby vojská tiahnuce na pomoc Poľsku oproti   spojencovi nášmu sultánovi tureckému, v každom páde zadržal, ich   vodcov, ktorého by stavu i mena boli, na rozpustenie svojho ľudu, na   zloženie zbrane a na zodpovedanie sa predvolal, v páde ale   neposlušnosti ozbrojenou rukou ich úmysly prekazil a v mene   kráľovskom súdil. Dané v Budíne vo sviatok Narodenia blahoslavenej   Panny Márie, roku po narodení Spasiteľa tisíc štyristo   deväťdesiatdeväť. Vladislav.“
    </tei:p>
    <tei:p>
     Knieža skamenel. Verböczy položil papier na stôl, a kráľovskú   pečať i kráľovský podpis nik nemôže zatajiť. Ťažko je duši statočného   človeka, keď vidí nielen svoje úmysly zmarené vinou ľudí nestálych v   slove, nepevných vôľou a zároveň i hanou nepriateľa, pášuceho svoje   oči na jeho tvári pokrytej i hnevom, i bolesťou, i ľútosťou. Korvín   pozerá dokola, nikde človeka, čo by mu vysvetlil túto strašnú zmenu;   Zápoľa však uhádol, čo myslí knieža, čo hľadá očami, a preto   povie:
    </tei:p>
    <tei:p>
     „Pán Korvín, chcete mať vysvetlenie vecí od vašich priateľov -   lebo, škoda, Zápoľa nemá česť sa k týmto počítať, však viete,“ na to   s ľahkým úsmevom, narážajúc na spojenie svojej dcéry s Korvínom,   ktoré dakedy si tak želal, pokračuje: „Váš vlastný otec to nechcel   dopustiť - teda dobre, i tu vám poslúžim. Dnes práve za vami akýsi   Štiavnický s posolstvami od pánov Frankopanovcov pospiechal, ale,   ľutujem, vy ste už boli vytiahli meč a v rukách mojich ľudí   nachádzali sa, a tak i tohto zastavili moji ľudia - teraz však vám   predsa Zápoľa dovolí posolstvá Štiavnického vypočuť.“
    </tei:p>
    <tei:p>
     Kývol rukou a bol dnu dovedený Štiavnický. Vidiac pred sebou stáť   dvoch nepriateľov, Korvína a Zápoľu, zarazil sa a zostal stáť pri   dverách; ale Zápoľa, akoby ho nikdy nebol videl, zavolá: „Pane, len   bližšie a rozpovedzte, čo povedať máte pánu Korvínovi.“
    </tei:p>
    <tei:p>
     Štiavnický mu podal list od Frankopana.
    </tei:p>
    <tei:p>
     Korvín čítal a jeho tvár sa kabonila.
    </tei:p>
    <tei:p>
     Kráľ Vladislav bol človek nečinný, slabý; ktorá bola stránka   mocnejšia, tej sa pridŕžal, tej nadržoval, v posledných časoch   Zápoľovej, ktorá mu vyrástla nad hlavu. Preto urobil so svojím bratom   tajnú zmluvu v Levoči, kde si sľúbili vospolnú pomoc; potom zas   vystrojil Korvína na pomoc bratovi Jánovi Albrechtovi proti Turkom,   ktorí vpadli do Poľskej. Zápoľa mlčal, keď sa toto posledné dialo;   ale zato neodpočíval, neprestal nasledovať svoje úmysly. Vladislav sa   nazdal, že Zápoľa je celkom zarazený, neozvúc sa v tak dôležitej   prípadnosti, pri ktorej vlastne ako palatín mal brať najväčší podiel.   Ale sa prerátal. Zápoľa vedel o každom kroku i Vladislava, i Korvína,   a nemiešal sa do toho, chtiac i jednému, i druhému podraziť nohy, i   myslel si: Počkajte, i pomoc do Poľskej nepošlete, i obidvaja   padnete; Vladislav preto, že by krajina sama potrebovala pokoj, a on   jej sám na krk privoláva hrozného nepriateľa, Korvín preto, že sám   chce občiahnuť kráľovský prestol a sám vzbudiť domácu vojnu. Medzitým   dal Zápoľa na zrozumenie Turkom, s ktorými oddávna stál v tajnom   spojení, o Korvínovej výprave do Poľskej, a kde sa vzali, tu sa vzali   tureckí vyslanci v Budíne, hroziaci Vladislavovi vojnou, ak ich   nepriateľov bude napomáhať, a sľubujúci jemu a jeho krajine pokoj, ak   odtiahne svoje ruky od všetkého. Tak sa stalo, ako si to Zápoľa   žiadal. Vladislav radšej chcel urobiť a potvrdiť pokoj s Turkami ako   bratovi poslať pomoc, lebo bližšia košeľa ako kabát. Ale tým samým   padol zas do Zápoľovho náručia, ktorého priatelia, teraz podporovaní   Turkami, stali sa jedinými radcami Vladislava; a Frankopanovci,   Székely, Geréb a druhí Korvínovi priatelia, ktorí predtým vývodili v   Budíne, dostali rozkazy svojich spojencov, tiahnucich do Poľskej,   povolať nazad, rozpustiť a tak sa utiahnuť, žeby sa nik nedozvedel o   ich predošlých úmysloch. Tak pomoc, idúca za Korvínom z Dolných Uhier   a Chorvátska, bola prv rozpustená, ako by došla na hranice Uhorskej.   Druhých zastihla správa o týchto veciach tiež v Sliezsku - a len   Korvín o tom nevedel. Boh sám to vie, či mu tak neskoro písali, či   Zápoľa Štiavnického na ceste zdržal a mu až do posledného okamihu   nedovolil Frankopanove listy odovzdať Korvínovi, aby tým Korvína   zničili i Vladislava, slovo Turkom dané nedržiaceho, keby Korvínovo   vojsko prekročilo poľské hranice, pokoril.
    </tei:p>
    <tei:p>
     Zápoľa bol pyšný, dumný, ale zároveň sa rozumel i do všelijakých   hier, a tak pánbohsámvie, nakoľko mal prsty v tomto oneskorení správy   Korvínovho švagra.
    </tei:p>
    <tei:p>
     Teraz pozerá po tvári kniežaťa skamenenej, udivenej, nepohnutej a   pasie svoje zraky na jeho hneve, rozpaku, žiali. A keď sa dosť po ňom   nahľadel, povie:
    </tei:p>
    <tei:p>
     „No, pán Korvín, azda ste sa dozvedeli o vašom sprotivení proti   kráľovským rozkazom, a tak uznáte, že palatín Uhorskej krajiny nemá   teraz pilnejšiu povinnosť ako vás postaviť pred súd, že ste doviedli   krajinu až nad najväčšiu priepasť, protiviac sa kráľovi a na krk   krajiny privaliac hrozný vpád turecký! - Teraz sa vám bude páčiť hore   na Spišský zámok, lebo sa nesluší na palatína Uhorskej krajiny, aby   na cudzej zemi moc svoju vykonával.“
    </tei:p>
    <tei:p>
     Jeho posledné slová prednesené s takou pýchou a určitosťou, že i   jeho najbližší priatelia sklonili pred ním hlavy; sám Korvín stojí   pred dlhým stolom bez pohnutia, zadumaný. Zápoľa vstal zo svojej   stolice, kývol rukou a kázal odísť a vziať so sebou Korvína; ale nik   sa nepohol zo svojho miesta, lebo vedel, čo u Zápoľu tie slová   značili.
    </tei:p>
    <tei:p>
     A preto tento zhrždí čelom a hostí svojím dumným zrakom dookola i   zavolá: „No či vás má palatín uhorský prosiť, aby ste plnili jeho   rozkazy?“
    </tei:p>
    <tei:p>
     A všetci poskáču, či od strachu, či z úcty, či z povinnosti, a   hrnú sa ku Korvínovi.
    </tei:p>
    <tei:p>
     Ale vtom nastane krik a hrkot v pitvore; dvere sa otvoria a na ich   prahu sa zjaví Červeň.
    </tei:p>
    <tei:p>
     Sotva Verböczy dal Šovdovcom znamenie o tom, čo im je v mene   Zápoľovom sľúbené, t. j. poprehľadúvať truhlice a kasne spišských   mešťanov, tu sa rozpŕchli na všetky strany ako šášky. Prišla ich kopa   i do Soboty, lebo si medzi sebou podelili mestá, aby jeden druhému   neliezol do ohrady, a tým istejšie mohol vykonávať remeslo na svoju   ruku - okrem toho by sa ani nesvedčalo pánom bratom z jednej famílie   pošlým byť na prekážke tam, kde išlo o ich obecné obohatenie a   zárobok. A tak prišla ich čiastka v poriadku do Soboty. Tu poskákali   z koní, dvoch-troch nechali na stráži a rozliezli sa po návštevách v   meste.
    </tei:p>
    <tei:p>
     Ale tieto návštevy neboli Soboťanom milé; lež čo Šovdovcov do   toho? Oni zemania od koreňa, a tu mešťania, čo nevedeli ani, čo boli   harmáles, čo nevedeli o rákoši, ani o vojenských výpravách až hen na   turecké hranice, čo nikdy nevideli tvár kráľa tak ako oni a nikdy s   ním po poľovačkách nechodili, a čo i tomu najväčšiemu pánovi na svete   nehovorievali „pán brat“ - čo teda v takýchto nerovných vzťahoch   mohlo povstať z ich novej známosti? Najprv začali veľkomyseľne pekne   zachádzať so Soboťanmi, akoby si títo za zvláštnu milosť mali držať,   že sa páni Šovdovci ráčili uponížiť nahliadnuť do ich truhiel a   kasní; keď však ich milosť za milosť nik nechcel uznávať, ale ich   začínali nazývať zlodejmi, tu sa stavali do panovníckej pozitúry,   ježili fúzy, hádzali zraky, a keď bolo treba naháňať strach, štrngali   šabľami, až sa celá Sobota ozývala. Mužovia síce boli ozbrojení, lebo   každé mesto muselo zastávať samo seba, obhajovať svoje múry, hoci von   z mesta nikdy zbroj nepoužívali; ale predsa teraz, očakávajúc   priateľov v Korvínových plukoch, a tak strašne oklamaní vo svojich   očakávaniach, potratili hlavy a nevedeli, čo sa im robí, nevedeli   vzoprieť sa pánom bratom zo Šovdova po mužsky. Ženy zas len kričali,   hľadali mužov a zháňali pomoc, kde mohli proti nevítaným hosťom.
    </tei:p>
    <tei:p>
     Medzi najväčším hlukom a krikom priletí z kežmarskej strany koník;   šedivý fúz má ovisnutý, hlavu zvesenú a oko, sa zdá, ani nepozoruje,   čo sa okolo neho stáva. Na konský dupot vystúpi z prvého domku v   meste mladý muž s osmahlou tvárou, tmavým okom, vysokej postavy a   kričí na príchodzieho: „Apko, čo je, čo je?!“
    </tei:p>
    <tei:p>
     „Tam sme, syn môj, tam sme!“ ozve sa pán Pankrác trasľavým,   smutným hlasom. „Však som vám obom hovoril, dajte pokoj všetkým   pletkám, všetkým Poľskám. Bo tlč Zápoľu, a potom rob, čo sa ti   zachce; ale čože, vy ste múdrejší, hoc sa vám brady sotva zabroneli,   a ja som bol neumný, nemúdry, keď som vám radil, hoc čas vybielil i   vlas, i fúzy moje. A hľa, tu si máte, tu vidíte!“
    </tei:p>
    <tei:p>
     „Ale, apko, apko, či ste dohonili naše vojská?“
    </tei:p>
    <tei:p>
     Starý Pankrác pokrčil plecami, pokýval hlavou a smutne, váhavo   odpovedal: „Ach, dajte mi pokoj! Medzi nami a našimi vojskami stoja   Zápoľove kŕdle a k nim sa prebiť nemožno!“
    </tei:p>
    <tei:p>
     „Teda poručenobohu, ešte sme dvaja,“ hovorí Červeň, ktorý teraz až   do Soboty nasledoval Korvínov sprievod, aby tak skrz Pankráca, s   ktorým sa ustavične z dediny na dedinu schádzal, aspoň svojou radou,   čo možno, mohol prispievať k dobru výpravy. „Teraz, apko, sme dvaja,   a my dvaja nesmieme dať Zápoľovi odsúdiť Korvína!“
    </tei:p>
    <tei:p>
     „Tak je, syn môj! Ja pôjdem a sám zahudiem Zápoľovi, keď ste sa vy   dvaja zdráhali to urobiť!“
    </tei:p>
    <tei:p>
     „Nie tak, apko, nie tak. Ja pôjdem dnu, a vy vyvediete Korvína zo   Soboty, lebo sa lepšie vyznáte v týchto krajoch ako ja!“
    </tei:p>
    <tei:p>
     A s tým sa vybrali. Urobiac málo krokov, uvidia hejná žien,   sem-tam behajúcich mužov, vykrikujúcich žien a plačúcich detí. Červeň   sa spýta, čo im je, a dostáva odpoveď, že Soboťania vpustili do mesta   Korvínových sprievodcov ako priateľov a teraz že ich rabujú,   prenasledujú.
    </tei:p>
    <tei:p>
     „Nuž, či ste vy mužovia? Polapajte ich, zviažte a pohádžte ich do   pivníc, poposielajte i po susedstve poslov, aby i tam to isté s nimi   urobili, a nebojte sa Zápoľu, lebo má tu len pár ľudí, a korvínovské   vojská sa skoro vrátia, aby vás oslobodili a potrestali zradcov!“
    </tei:p>
    <tei:p>
     „Múdra rada, múdra rada!“ zavolá pár mešťanov a všetko sa to hrnie   domov. O krátky čas nastalo v Sobote ticho.
    </tei:p>
    <tei:p>
     Červeň a Pankrác idú k radnici, nik ich na ceste nezastavuje, lebo   sa každý nazdáva, že tak smelo môže ísť k Zápoľovi len jeho priateľ;   nik ich nepoznal, a okrem toho mužovia na stráži mali naložené bez   všetkého zdržovania vpustiť dnu každého posla prichádzajúceho od   hranice, kde stáli i Korvínove, i Zápoľove vojská. Červeňa i Pankráca   pokladali za takýchto poslov. Až v pitvore pred hlavnou palotou   Pankráca poznajúci zápoľovci strhnú krik a hrkot, ktorý až dnu bolo   počuť.
    </tei:p>
    <tei:p>
     Ale práve Zápoľa vstáva, Korvína so sebou odviesť na Spiš a tam   nad ním chtiac držať súd - keď sa objaví vo dverách Červeň. Zápoľa   pozrel naňho jastrabím, Korvín začudovaným okom, a celé zhromaždenie   nevie, čo má o tom myslieť; lebo bolo všeobecne známe, že Červeň s   Korvínom žije v nepriateľstve, a tak nevedia, či sa tento náhly   príchod stáva im, či Korvínovi kvôli.
    </tei:p>
    <tei:p>
     Červeň, vidiac všetky osoby okolo seba, zatrasie sa. Ticho, žalosť   ovieva jeho tvár, oko sťa strela sa upne na tvár Korvínovu a tichý,   prenikavý, prekypením citu sa trasúci jeho hlas vypovie: „Iď, brat   môj, iď a ži!“
    </tei:p>
    <tei:p>
     Pankrác lapí Korvína za ruky a silou ho vedie von zo dverí.
    </tei:p>
    <tei:p>
     To sa všetko stalo v okamihu.
    </tei:p>
    <tei:p>
     Zápoľa zmŕšti čelo, hromovým hlasom zavolá na svojich ľudí: „A vy   sa na to dívate?“
    </tei:p>
    <tei:p>
     A všetci sa začali hýbať k dverám. Ale Červeň si stane medzi dvere   a volá: „Ani na krok! - Len cez moje mŕtve telo.“
    </tei:p>
    <tei:p>
     Páni povyťahovali šable a všetci sa rútili proti jednému; ale   tento jeden vydrží všetky nápady, všetky mierenia nepriateľskej   ocele, až kým nemyslel, že je jeho brat oslobodený.
    </tei:p>
    <tei:p>
     Korvín sadol s Pankrácom na prihotovené už kone a cvalom uháňal   preč.
    </tei:p>
    <tei:p>
     Červeň je zmorený, postriekaný krvou vlastnou i cudzou, a padne   naostatok do moci svojich nepriateľov, ale cíti, že oslobodil brata,   že ho dal nazad svetu, korvínovskej rodine a preukázal mu obetovaním   seba svoju oddanosť - a preto ľahko mu je na srdci.
    </tei:p>
    <tei:p>
     Zápoľa škrípe zubami, mŕšti obrvou a volá na svojich: „No ešte i   tento vám ujde! A prisahámbohu, desať hláv padne, ak sa to stane!“ S   tým odišiel preč, nedajúc ďalšie rozkazy; a jeho páni sami na svoju   ruku vzali Červeňa na Spiš.
    </tei:p>
   </tei:div>
   <tei:div type="chapter">
    <tei:head>
     XV
    </tei:head>
    <tei:p>
     Po tomto výjave ubehlo ešte len pár dní, a už mnohé veci sa stali.   Korvín sa staral o svojich a nechtiac, aby i krajine, i sebe zle   narobili, dal im, navzdory zápoľovským kŕdľom, ktoré celkom odsekli   Korvínovo vojsko od Uhorskej krajiny, na známosť, aby sa vrátili   späť, a to na výslovný kráľovský rozkaz. Zápoľovi mnoho na tom   záležalo, aby tieto vojská prišli do Poľskej, po prvé preto, že   Korvín tým samým od kráľa musel byť odsúdený, po druhé preto, že   Turci Vladislava napadnúť a jeho na jeho miesto, ako sa nazdával,   museli posadiť. A pán Zápoľa viac o ničom menšom nemyslel.
    </tei:p>
    <tei:p>
     Ale jeho dobre vyrátané, ale úskočné plány sa mu pokazili.
    </tei:p>
    <tei:p>
     Korvínovci sa vrátili späť a rozohnali slabšie Zápoľove zástupy. V   spišských mestách padli Šovdovci ich rukou ako zradcovia na kniežati   a jeho celej strane, a zas v Liptove to milé Šovdovo, stará zemianska   dedina, bolo vyvrátené, vypálené a uvedené vnivoč. Len starého   Samuela vzal Pankrác so sebou, a len ten jediný bol zachránený od   smrti.
    </tei:p>
    <tei:p>
     Nenávisť proti Zápoľovi sa ako hučiaci potok rozliala po Horných   Uhrách, a tisíc ráz väčšia ako predtým.
    </tei:p>
    <tei:p>
     Ale čo palatínovi po tom? On nestojí o lásku a hnevu sa nebojí,   ale sa hnevá, že sa mu tak dobre nastrojené plány s korvínovskou   výpravou pokazili. A kedykoľvek si pomyslí na to, nuž škrípe zubom,   ako to vždy zvykol, kedykoľvek sa v jeho prsiach rozlial hnev, a   hrozí pôvodcovi toho všetkého, Červeňovi. Ale zas nestratil všetku   nádej, že svoje ciele uskutoční. Teraz je Vladislav pozbavený všetkej   podpory v krajine, lebo Korvín mu nebude pomáhať, a Turci sú radi z   jeho mdloby, a tak Zápoľa s ním urobí, čo sa mu len zapáči. - Preto   sa musí čím skôr ponáhľať do Budína, kým nestáleho kráľa zas   korvínovci nezaobídu; aby týmto však ukázal svoju moc a svoju pomstu   naplnil - Červeň musí umrieť.
    </tei:p>
    <tei:p>
     Týmito myšlienkami sa zaoberá palatín: Verböczy, ako zvyčajne, tak   i teraz, je jeho spoločníkom. Mnoho jeden s druhým premýšľa, mnoho   hovorí, takže palatín sotva privíta svoju dcéru Marienku a sestru   Annu, ktoré sa vrátili z Muráňa domov.
    </tei:p>
    <tei:p>
     Verböczy držal dlhý súd v mene kráľa a palatína na Spišskom zámku   nad Červeňom, Korvínovým bratom, lebo Zápoľa bol pyšný sám súdiť   človeka menšieho od seba dôstojnosťou a nižšieho slávou mena a   zásluh. Ako Zápoľa chcel, tak sa stalo. Červeň bol odsúdený pre   velezradu na smrť.
    </tei:p>
    <tei:p>
     A smutný to bol pohľad na Spišskom zámku. Naprostred dvora bolo   vystavené vyvýšené miesto; okoliu sa rozhlásilo, že budú stínať   slávneho pána, úda slávnej rodiny korvínovskej Červeňa, a zišla sa   kopa ľudu z okolia, najviac však pánov zemanov zo zápoľovskej strany.   Na povýšenejšie miesto vyviedli mladého pekného mládenca. Čierny vlas   splýva po obnaženom krku, ako keď sliepka svojimi krídlami prikrýva   svoje dietky pred nebezpečenstvom, tvár jeho je bledá, lebo mnoho   krvi mu ušlo z rán utržených v Spišskej Sobote, a jeho čierne oko sa   blyští nie ako žiara slnca alebo ligotanie sa drahého kameňa, ale   skôr ako zhasínajúci oheň lampy, ktorej už dochádza olej. Okolo jeho   úst obletuje ľahký úsmev ako vetríky za pekného, tichého májového   dňa, čo povstali z pasovania sa chladna a noci s raňajším teplom; a   jeho postava sa vypäla dohora a jeho pekný švihlý vzrast, nehrdý, ale   vážny a jasný pohľad očarúva prítomných, takže si nejeden vzdychne,   že taký pekný mládenec, taký chýrny a zmužilý zeman musí zahynúť.
    </tei:p>
    <tei:p>
     Kat vystúpi na vyvýšené miesto, a keď zdvihne široký meč, Zápoľa,   stojac na okne zámku, zavolá: „Poďte, deti sem - pozrite, tak sa   Zápoľa pomstí nad svojimi nepriateľmi.“
    </tei:p>
    <tei:p>
     Kat švihol mečom, prúd červenej krvi vystrekol z mládencovho tela;   na Zápoľovom boku sa ozve bolestný výkrik, a keď sa z takého   krásneho, švihlého hrdla taký výkrik ozve, to buď presvedčený, že v   jeho ohlase sa ozvala posledná bolesť, že to srdce viacej ani   bolesťou, ani rozkošou nebude trápiť. Marienka ležala pri nohách   svojho otca. - V jej hlave ozvalo sa posledné žitie; prišla chudinka   na Spiš umrieť so svojím milencom -
    </tei:p>
    <tei:p>
     A keď nastalo všeobecné ustrnutie, priblížil sa k lešeniu   bielovlasý starec; jeho fúzy sa potriasajú bolesťou, jeho oči sú   zaliate slzou a na tvári vidieť mnoho rokov, vidieť mnoho bolestí,   ale vidieť i to, že nikdy jeho rozbúrená duša nezacítila viacej ako   teraz. Bol to Pankrác, čo Červeňa tak miloval ako zrenicu svojho oka.   Dopočujúc sa o odprave Červeňa, utekal na Spiš ho oslobodiť, alebo s   ním umrieť. Teraz prišiel - ach, škoda, že prišiel neskoro. Pristúpil   k lešeniu, zamočil biely ručník do krvi svojho priateľa, schoval ho   pod pazuchy, pozrel hore do neba a mlčky, bez slova, bez vzdychnutia   odišiel.
    </tei:p>
    <tei:p>
     Zápoľa pozrel dolu so skríženými rukami pyšne, dumne - a tak   uvidel smrť jedného z korvínovskej rodiny; ale z druhej strany   počujúc výkrik svojho dieťaťa, pozrel po svojej sestre a po ženských   stojacich dookola, i povedal: „Opatrujte to šialené dievča, čo nemá   dosť zápoľovskej krvi vo svojich žilách tešiť sa z pádu nepriateľov   jeho rodiny!“
    </tei:p>
    <tei:p>
     Ach, nepoznal on krásnu dušu svojho dieťaťa - a on tvrdý vojak -   nevedel, čo je útle pohnutie srdca. Tajomstvá lásky a čarodejné ich   pohyby sú zahalené oku každodenného, tvrdého človeka.
    </tei:p>
    <tei:p>
     A potom, hodiac dumným okom po Verböczym, povie: „Teraz na Budín -   Verböczy - ty a ja.“
    </tei:p>
    <tei:p>
     Odišli z izby. A keď sa v Zápoľovej izbe radili, tam, kde palatín   zvykol pracovať - otvoria sa pozvoľna dvere a na prahu sa zjaví starý   Pankrác, ktorý ako mátoha nepohne okom, tvárou, postavou, ale sa ako   stĺp díva po Zápoľovi, svojom nepriateľovi, a pozerá naňho, ako čo by   pásol oko nad pôsobením svojho príchodu na palatínovu dušu.
    </tei:p>
    <tei:p>
     Zápoľa zdvihne hlavu, začuduje sa, vyskočí, dupne nohou i zavolá:   „Čo to?“
    </tei:p>
    <tei:p>
     A Pankrác povoľne, ako čo by to nebol ten starý búrlivý človek,   povie: „To je pomsta božia, Zápoľa! Dnes si cedil nevinnú krv, a tá   žiada zadosťučinenie u Boha! - Zápoľa, hotuj sa na smrť!“
    </tei:p>
    <tei:p>
     Zápoľa sa potupne smial.
    </tei:p>
    <tei:p>
     „Zápoľa, hotuj sa na smrť,“ zas vypovie Pankrác, „hoc tvoja čierna   krv nezmyje nevinnú krv môjho priateľa!“
    </tei:p>
    <tei:p>
     A s tým vytiahol spoza pŕs bodák; Verböczy naňho skočí, ale   neskoro - lebo sa železo zabodlo do palatínových pŕs.
    </tei:p>
    <tei:p>
     Pankrác chladne zamrmle: „Ako robil, tak sa mal, čertu slúžil,   čert ho vzal -“ a pokojným krokom odišiel zo Spiša.
    </tei:p>
    <tei:p>
     Stalo sa to koncom septembra 1499, v siedmom roku Zápoľovho   palatínstva.
    </tei:p>
    <tei:p>
     Po Zápoľovej smrti korvínovci zas začali dvíhať hlavy. V januári   1500 bol prikrytý široký Rákoš bielym snehom a páni zemania z celej   krajiny zišli sa voliť palatína. Za takého zvolili Petra Geréba,   priateľa korvínovskej strany. Na sneme vyriešili sa všetky spory   medzi pánmi Horných Uhier.
    </tei:p>
    <tei:p>
     Starý Šovda Samuel, sám pozostalý zo svojej rodiny, dostal Švoňavy   nazad; ale omrzený nad hanebným pádom svojej rodiny, utiahol sa do   kláštora a svoj majetok daroval kapitule.
    </tei:p>
    <tei:p>
     Mráz bol potvrdený za kastelána na Sklabini.
    </tei:p>
    <tei:p>
     Zombor bol prinavrátený Korvínovi.
    </tei:p>
    <tei:p>
     Zápoľova moc bola obmedzená. Po nebohom palatínovi zostali tri   dietky: Ján, Jur a Barbora. A Marienka? Tá sa zišla so svojím   milencom v krajinách večnosti.
    </tei:p>
    <tei:p>
     Korvín žil v Chorvátsku. Geréb, Frankopanovci, Székely a iní jeho   priatelia ho nasilu nútili, aby teraz vystúpil a jedno súc s   palatínom, stal sa najprv neodvislým kniežaťom Liptova a potom pánom   celej krajiny; ale jeho duša bola pokrytá smútkom, Červeňove slová:   „Iď, brat môj, iď a ži!“ mu ustavične zneli v ušiach a jeho postava   sa mu vždy stavala pred oči, ako sa veľkomyseľne zaňho obetoval, a   tak vždy odpravil svojich priateľov svojím neodvolateľným výrokom, že   to dielo nemá požehnanie. Do Liptova sa nikdy viac nevrátil, ale   urobiac starého Pankráca kapitánom Liptova, umrel v tridsiatom piatom   roku v Lepoglave vo Varaždinskej stolici 12. októbra 1504, v   Lepoglave, odkiaľ pochádzali chýrni Kružiči. A starý Pankrác, ten   dlho ešte spomínal časy kráľa Matiáša a ustavične napomínal svojich   priateľov a obzvlášť, keď povstali medzi rodnými bratmi spory: „Ver   jeden druhému, nedaj sa pletkami zavádzať a Boh ťa bude požehnávať,   lebo nesvornosť len skazu a zhubu donáša!“
    </tei:p>
   </tei:div>
  </tei:body>
 </tei:text>
</tei:TEI>
