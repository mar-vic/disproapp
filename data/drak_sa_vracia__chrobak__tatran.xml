<?xml version="1.0" encoding="utf-8"?>
<tei:TEI xml:id="slk1968476" xml:lang="slk" xmlns="http://www.tei-c.org/ns/1.0" xmlns:eltec="http://distantreading.net/eltec/ns" xmlns:tei="http://www.tei-c.org/ns/1.0">
 <tei:teiHeader>
  <tei:fileDesc>
   <tei:titleStmt>
    <tei:title>
     Drak sa vracia : ELTeC edícia
    </tei:title>
    <tei:author ref="viaf:13101099">
     Chrobák, Dobroslav (1907 - 1951)
    </tei:author>
    <tei:respStmt>
     <tei:resp>
      editor
     </tei:resp>
     <tei:name>
      Marek Vician
     </tei:name>
    </tei:respStmt>
   </tei:titleStmt>
   <tei:extent>
    <tei:measure unit="words">
     28890
    </tei:measure>
   </tei:extent>
   <tei:publicationStmt>
    <tei:p/>
   </tei:publicationStmt>
   <tei:sourceDesc>
    <tei:bibl type="printSource">
     <tei:author>
      Chrobák, Dobroslav
     </tei:author>
     <tei:title>
      Drak sa vracia
     </tei:title>
     <tei:pubPlace>
      Bratislava
     </tei:pubPlace>
     <tei:publisher>
      Tatran
     </tei:publisher>
     <tei:date>
      1968
     </tei:date>
    </tei:bibl>
    <tei:bibl type="firstEdition">
     <tei:author>
      Chrobák, Dobroslav
     </tei:author>
     <tei:title>
     </tei:title>
     <tei:pubPlace>
     </tei:pubPlace>
     <tei:publisher>
      Elán
     </tei:publisher>
     <tei:date>
      1943
     </tei:date>
    </tei:bibl>
   </tei:sourceDesc>
  </tei:fileDesc>
  <tei:encodingDesc n="eltec-1">
   <tei:p/>
  </tei:encodingDesc>
  <tei:profileDesc xmlns:eltec="http://distantreading.net/eltec/ns">
   <tei:langUsage>
    <tei:language ident="slk"/>
   </tei:langUsage>
   <tei:textDesc>
    <eltec:authorGender key="M"/>
    <eltec:size key="short"/>
    <eltec:canonicity key="unspecified"/>
    <eltec:timeSlot key="T4"/>
   </tei:textDesc>
  </tei:profileDesc>
  <tei:revisionDesc>
   <tei:change when="2024-11-21">
    Initially created as an ELTeC file
   </tei:change>
  </tei:revisionDesc>
 </tei:teiHeader>
 <tei:text>
  <tei:front>
   <tei:div type="titlepage">
    <tei:head>
     <tei:hi>
      Drak sa vracia
     </tei:hi>
    </tei:head>
    <tei:head/>
   </tei:div>
  </tei:front>
  <tei:body>
   <tei:p>
    Hľadanie stratenej cti, lásky a dôvery ľudí tvorí vhodnú látku pre   hrdinskú rozprávku. L. Conrad: Lord Jim
   </tei:p>
   <tei:div type="chapter">
    <tei:head>
     1
    </tei:head>
    <tei:p>
     Drobnými a presnými pohybmi pokračovala žena v práci. Umyla riad,   poutierala stôl, zamietla hlinenú podlahu, schránila smeti pod   ohnisko. Nadvihla pokrývku na panvičke a priložila na dotlievajúcu   pahrebu dve triesky. To všetko vykonala s istotou a jemnou   presnosťou, pripomínajúcou jemnú presnosť citlivého stroja. Potom,   keď všetko bolo hotové, zdvihla ruky nad hlavu a naprávala si vlasy   v zátylí. Súčasne hľadala pohľadom okolo seba niečo, čím by sa   zamestnala, kým príde jej muž.
    </tei:p>
    <tei:p>
     Bola to mladá žena (žena Šimona Jariabka), a ako tam stála   s rukami v zátylku, vystupovali jej boky, prsia a plecia v okrúhlych   a pevných tvaroch. Bola bosá a nohy, útle v chodidlách, dvíhali sa   priam od členkov oblým a pružným obrysom ku kolenám. Zohla sa nad   ohnisko a pokúšala sa rozdúchať oheň. Pod popolom ukázali sa dva-tri   žeravé uhlíky a osvietili jej našpúlené ústa žiadostivým červeným   svetlom. Náhle vyskočil z pahreby úzky plamienok, olizol triesku,   roztancoval sa a temer zavýskal plachou radosťou zo života. Žena   neodtiahla tvár a jej tvár vyzerala na chvíľu ako odliata z červeného   bronzu: planula pokojným, upriameným svitom v polotme teplého   súmraku, ktorý sa pred chvíľou pretiahol pomedzi odchýlené dvere,   vlečúc za sebou čierny chvost: máčik, čo sa celý deň túlal po   záčinoch a pleviencoch a teraz na mraku sa priplichtil zohriať na   teplý prípecok.
    </tei:p>
    <tei:p>
     Súčasne s večerným šerom vnikal sem cez otvorené dvere i večerný   chlad a všetky večerné zvuky v pravidelnom a plynulom slede. Najprv   bol to gagot husí vracajúcich sa z poľa, potom cengot zvoncov   spomedzi čriedy kráv, čo prichádzali k večernému pôdoju. Nato bolo   počuť hrkot kolies oneskorených vozov, a keď sa už celkom zotmelo,   ozval sa štekot prvých trlíc. Súčasne zakňučala kdesi v treťom dvore   ufňukaná harmonika.
    </tei:p>
    <tei:p>
     Všetky tie zvuky vystriedali sa v každodennom, cez veky sa   opakujúcom slede. A predsa žena, schýlená nad ohniskom, zbystrila od   istej chvíle sluch a začala načúvať pozornejšie. Až doteraz zostávalo   všetko pokojné a na svojom mieste, no jej sa zazdalo… postihla vari   v povetrí nečakaný rozruch. Predmety v kuchyni akoby boli vzpriamili   šije a stali si na prsty. Plamienok na ohnisku nepokojne zablikal   a stúlil sa pod pahrebu, akoby sa cítil zbytočným a nepotrebným. Žena   znehybnela a načúvala. Nevedela však postihnúť nič určitého, ničoho   sa nemohla chytiť. Nad strechou oproti dverám vyšiel mesiac   a rozprestrel cez prah neskutočný koberec. Stala si tam a videla, že   všetko, čo je za prahom: dvor, domy a hrebene striech, ponorené je do   nehybného, mrazivého prísvitu. Drevo na dvore, prázdny voz   s vytrčeným ojom, viazanice plavého ľanu: všetko pláva na studenej,   lesknúcej sa hladine. Akoby na dvore bolo rozliate živé striebro.   Chytila sa trámu vo dverách a skúšala bosou nohou dotknúť sa   ligotavej, mrazivej plochy. Čakala vari, že keď sa jej to podarí,   rozvlní sa tichá hladina v sústredených, zväčšujúcich sa kruhoch. Nič   sa však nestalo a žena ustúpila zamyslene naspäť. Rozpustila si na   chrbát oba ťažké vrkoče, vzala hrebeň a prečesávala ich dlhými   hladkými pohybmi, pričom jej nad sluchami s tichým praskotom   vyskakovali celkom zreteľne drobné iskierky.
    </tei:p>
    <tei:p>
     A teraz si vlasy znova zapletá, lenže miesto dvoch pletie si len   jeden vrkoč. Ku koncu zaväzuje doň úzku stužtičku a necháva ho voľne   splývať cez prsia až dolu, poniže pása. Je to krásny vrkoč, slušiaci   mladej žene, a jej obratné prsty môžu sa v ňom prepletať s opravdivou   rozkošou vo chvíli, ako je táto, keď nad domom odpočíva večerné   ticho, keď dym z komína stúpa úzkym pramienkom rovno do neba, keď je   už všetka práca hotová a kury na pántoch ticho spia a keď sa treba   prichystať k spánku, ktorý nasleduje potom, keď sa všetky večerné   zvuky vystriedali v správnom a utišujúcom súzvuku.
    </tei:p>
    <tei:p>
     Áno, lenže… Lenže práve z tohto súzvuku čosi dnes vystalo. Čosi   nesmierne dôležitého sa doň nedostalo. A preto nenachádza vari žena   pôžitok v rozpletaní a zapletaní ťažkého vrkoča. Znovu prikláňa tvár   k ohňu, znovu sa pozorne sústreďuje na prácu, ale oheň sa nechce   rozhorieť, izba zostáva tmavá a predmety na policiach zanovite   mlčia.
    </tei:p>
    <tei:p>
     A zrazu zašiel i mesiac za hustú chmáru. Vyzrela ešte raz dverami   a videla, že domy celkom znehybneli, akoby v ich útrobách vyhasli   všetky ohne, a celá dedina že je náhle tichá a pripravená na to   najhoršie. Trlice prerušili hašterivý džavot a nebo – podívala sa na   nebo – nebo sa unížilo a nebolo na ňom jedinej hviezdy. Dokonca   potok… napäla sluch… dokonca aj potok, čo tečie poza dvory, zdá sa,   celkom onemel, a voda sa zastavila v jeho koryte. Žena stŕpla, placho   sa obrátila do pitvora a bezradnými očami hľadala na stenách a pod   povalou nejakú zmenu v známom usporiadaní predmetov, ktorá by jej   povedala viac o tom, čo sa práve stalo a našlo ju tuná bezradnú   a nepripravenú. Stála uprostred pitvora celkom nehybne, s uchom   nastaveným oproti čiernemu, mlčiacemu štvorhranu dverí. Stála tak   dlho, kým sa len nepohol ťažký pravý pondus na stenových hodinách   a kým sa v ich útrobách neozval hrčivý zvuk koliesok, ktoré sa   vyrušili zo zamretého ticha a po krátkej príprave uviedli do pohybu   drobné kladivko. Narátala deväť úderov.
    </tei:p>
    <tei:p>
     A vtedy, sotva odrátala, vybuchol spod pahreby ticha divoký,   splašený zvuk. S prenikavým štekotom rozletelo sa ticho na tisíc   črepov, a to tak náhle, že sa chvíľu nevedela spamätať a musela napäť   všetky zmysly, aby pochopila, že to zvon bije na poplach. Chvatne   vybehla na priedomie a dívala sa hore i dole cestou. Na nižnom konci   ktosi zakričal „horí“ a tesne popred ňu prebehol chlap, zdalo sa jej,   so sekerou v ruke. Kdesi nablízku ozvali sa zmätené hlasy a zhora   i zdola rozbrechali sa psi. Celá dedina sa náhle zježila a vystrčila   tisíc tykadiel oproti neviditeľnému nepriateľovi.
    </tei:p>
    <tei:p>
     A vtom – práve tak náhle a nezmyselne – prestal zvon biť na   poplach, zmĺkol na chvíľu a rozhojdal sa potom celkom pravidelne.
    </tei:p>
    <tei:p>
     Z druhej strany cesty počula utišujúce zakliatie a nadávky na   zvonára: – Korheľ akýsi, celú dedinu vyplašil…
    </tei:p>
    <tei:p>
     Že by to bolo naozaj len toto? Zvonár sa opil a zabudol na   večiereň? Žena zodvihla ruku k čelu a pokúšala sa rozpamätať, ako   nasledovali jednotlivé úseky toho večera za sebou. Snažila sa nájsť   utíšenie v presvedčení, že naozaj len porušený sled večerných zvukov   vyvolal jej doterajší stav. Rozmýšľajúc a zrovnávajúc si v hlave ešte   raz všetko od začiatku, vrátila sa pomaly do pitvora a spriatelila sa   s vysvetlením, ktoré sa jej ponúklo. A hoc nebol práve čas na   pradenie, vzala potom kúdeľ, pretože práca pod kúdeľou je utišujúca,   a sadla si na prah, kam zasa svietil mesiac.
    </tei:p>
    <tei:p>
     Čierna ovčia vlna sa jej poddajne šúľala medzi prstami, vreteno sa   ticho hojdalo na pradene a jej naklonená šija odrážala sa v pokojnej   krivke oproti čiernemu rámcu dvier. Bosé nohy, na ktorých pocítila   chlad večernej rosy, vtiahla pod sukňu, kde čupeli vedľa seba ako dve   blizňatá – ako dve krotké blizňatá. Troma prstami pravej ruky zvŕtala   vreteno, ktoré sa poslušne hojdalo a ticho vrčalo na pribúdajúcom   pradene (ako sa na dobré vreteno z javorového dreva patrí), a tými   istými prstami na ľavej ruke vyťahovala z kúdele vlnu, rovnala ju   a šúľala, dotknúc sa chvíľami miesta, v ktorom sa vlna práve mala   zvinúť v nitku, vlhkými perami. Pretože kúdeľ mala vo večernom   súmraku takú istú mäkkú podobu ako jej tvár, vyzeralo to z diaľky,   akoby sa čochvíľa nahýnala k počernému milencovi a bozkávala ho   krátkymi dotykmi pootvorených perí stále na to isté miesto uprostred   čela pod čiernymi vlasmi, odkiaľ vymoká tenký prúd krvi. Dotýkala sa   tohto miesta prstami, láskala ho a prikladala naň mäkké a vlhké   obklady bozkov. A on sa opieral tíško a nepohnute o jej plece   a znášal jej láskanie, kým pramienok krvi vymokal z jeho čela pod   čiernymi vlasmi.
    </tei:p>
    <tei:p>
     Dostala sa v spomienkach na príbeh, ktorý sa odohral pred rokmi,   práve k tomuto miestu (keď jeho hlava, opretá o jej plece, krvácala   z úzkej rany na čele a keď ona bozkávala toto miesto, namáčala   obrúsok do vody a prikladala ho na ranu), keď odrazu, ako už   toľkokrát predtým, vyrušil ju z myšlienok na neho krok toho druhého,   čo zasahoval vždy vtedy, keď už-už zabúdala, že všetko je inakšie,   než si predstavovala, že nie tamten, ale tento, Šimon Jariabek, patrí   k nej. Počkala, kým sa priblížil na päť krokov, potom vstala,   pritisla sa k dverám a sklopiac zrak, nechala ho prejsť popri sebe.   Vedela, že ako vždy, ani dnes ju nepozdraví a nepodíva sa na ňu.   Sadne si za stôl a bez slova začne chlípať polievku, ktorú ona položí   pred neho práve tak ticho a bez slova. Za celý čas nezodvihne hlavu   a neprihovorí sa jej. Počká ešte na jeho rozkaz pre zajtrajšok, ktorý   vysloví vždy, až doje, až sa zodvihne od stola, urobí tri kroky   smerom k izbe, kde spávajú. Vtedy, dotknúc sa kľučky a skloniac hlavu   medzi plecia, povie spoza chrbta: „Zajtra presúšame na Blatách.“   Alebo: „Zajtra treba zvážať.“ Vypočuje jeho rozhodnutie, odprace zo   stola a vyčká, kým zaspí. Potom sa nehlučne odstrojí v pitvore   a vojde do izby, do svojej postele, ktorá stojí v druhom kúte,   oddelená od jeho postele lavicou, stolom a stoličkami. Od prvých   čias, kým si ešte trúfal navštíviť ju, ak sa predtým dostatočne   potúžil v krčme u Baumhorna, naučila sa počúvať jeho oddychovaniu.   A dodnes, i keď už nečakala výbuchy, čo ju často vyhnali do komory,   na pôjd, na šop alebo kde sa práve mohla ukryť, napínala sluch,   pripravená každú chvíľu vyskočiť, keby pocítila, že sa jeho dych   podozrivo stíšil.
    </tei:p>
    <tei:p>
     Stála preto i tento večer, dokiaľ jedol, chrbtom k nemu   a zamestnávala sa vecami, ktoré už dávno boli vykonané. A keď vstal   a obrátil sa aj on chrbtom, pozrela na neho ponad plece a videla, že   jeho hlava sklonená je dnes ešte nižšie a ruky visia popri tele ešte   bezvládnejšie a že sú celkom, celkom prázdne. A potom, keď sa už   dotkol kľučky a ona uprela zrak do jamky na jeho šiji, kam stekal   úzky pramienok plavých vlasov, videla, aký je bezmocný a slabý až na   poľutovanie. Čakala na jeho hlas, no trvalo dlho, veľmi dlho, kým sa   ozval, suchý a priškrtený, akoby otvor, ktorým sa dral, bol úzky   a vypálený dlhotrvajúcou suchotou.
    </tei:p>
    <tei:p>
     Vrátil sa ti… (urobil dlhú pomlčku, akoby mu hrdlo zovrel kŕč) …   vrátil sa Drak. – Ostatné slovo vytisol s najväčšou námahou a len-len   že sa ním nezadusil. Potom stisol kľučku, vošiel do izby a dvere sa   za ním zavreli.
    </tei:p>
    <tei:p>
     A ona zostala stáť uprostred pitvora, dívala sa na kľučku, ktorá   za ním zapadla, a nič nechápala. Pohybovala naprázdno perami,   a nepodarilo sa jej zopakovať jeho slová. Počula ich ešte,   prichádzali z veľkej diaľky, ale zneli neskutočne, neuveriteľne   a nemohla ich pochopiť. Do hrdla tlačila sa jej akási gundža, ktorú   chcela, ale nemohla preglgnúť. Sústredila sa celkom na tento pocit,   no nech sa akokoľvek namáhala, gundža ju dusila a nemohla sa jej   zbaviť. Chytila sa dlaňou za hrdlo pod bradou a dotackala sa k lavici   konca stola. Nohy pod ňou celkom zvoľna podklesávali a ona padala,   pridŕžajúc sa hrany stola, do akejsi hlbokej, bezodnej priepasti.
    </tei:p>
   </tei:div>
   <tei:div type="chapter">
    <tei:head>
     2
    </tei:head>
    <tei:p>
     Vrátil sa teda.
    </tei:p>
    <tei:p>
     Vedela odprvoti, že sa raz vráti, a čakala, že sa vráti práve   v takýto večer, keď jej prsia budú navreté túžbou a jej ústa rozpukmi   sa milosťou. Ako ho volali? Drak, Čierny Macek, Lepiš Madlušovie.   A aké mená mu dávala ona? Ozaj, ako by ho oslovila, keby zrazu   vyvstal pred ňou: vysoký, čierny, vychudnutý, s očami, ktoré vraj   vedia porobiť? Našla by preň jedno z tých mien, ktoré mu dávala za   dlhých nocí, keď tu nebol a ona nevedela o ňom viac, ako že raz bol   pri nej a stretol ju navrch Pekle, kde vyvstal pred ňou, akoby   vyrástol zo zeme, keď niesla batoh ľanu z toho veľkého štôchu na   Kráľovej. Založil si vtedy ruky vbok, usmieval sa a znezrady, keď   k nemu zdvihla splašený zrak, chytil ju za plecia, pritiahol k sebe   a bozkal rovno doprostred úst. Bozkal ju raz, dva razy, bohvie   koľkokrát, stále pritom ukazujúc veselé, vlhké zuby, nič   nevysvetľujúc a na nič sa neopytujúc. Nie div, že zrazu stal sa jej   batoh na chrbte náramne ťažkým, stiahol ju k zemi a ona si sadla so   smiešne rozloženými nohami a s vyhrnutou sukňou. A on nad ňou stál   a smial sa celkom nahlas, akoby nemal lepšej roboty. Stál nad ňou ako   ten, čo si môže rozkázať a môže robiť, čo sa mu zapáči, pretože ona   je celkom slabá a bezmocná. Taká bezmocná, že necítila ani hanby ani   nijakého pokorenia nad tým, že ju bozkáva do tých čias, kým sa pod   ňou nepodlomili kolená a kým sa pred ním nerozložila so smiešne   vykasanou sukňou.
    </tei:p>
    <tei:p>
     Je pravda, potom sa snažil všetko napraviť. Ale jej sa nezdalo, že   by bolo treba niečo naprávať. Prijala jeho úslužnosť, s ktorou jej   pomohol vstať a naprával batoh na jej chrbte, ako príjemnú   samozrejmosť a vážna účasť v jeho tvári, keď sa jej naposledy podíval   do očí, povedala za neho i za ňu všetko, čo bolo potrebné   povedať.
    </tei:p>
    <tei:p>
     Až po chvíli, keď išla sama dolu Peklom (on zostal stáť na samom   vrchu s rukami vbok a s pohľadom upretým vysoko ponad ňu na obrys hôr   na obzore), až potom, keď sa jej všetko rozležalo v hlave, stiahla si   šatku hlbšie do čela. Nie od hanby, ale z obavy, aby ju nevyzradili   oči, kde dosiaľ planul hlboko založený plameň, ktorý sa do nich   preniesol z jeho tmavých zorníc. Nik sa nesmie dozvedieť, že podľahla   tomuto upriamenému a všetko stravujúcemu čiernemu plameňu.
    </tei:p>
    <tei:p>
     Býval vo vyžihárni za dedinou. Cez deň ho vídali sústredeného   v práci a vždy samého: v jame na hlinu, za hrnčiarskym kruhom alebo   pred rozpálenou pecou. Mával vysúkané nohavice a stál zaborený povyše   členkov v mäkkej, čerstvo rozrobenej hline. Miesil ju rozvážne,   s odbornou zaujatosťou, prestupujúc drobnými krokmi z nohy na nohu.   Zdalo sa, že ho táto práca nikdy nezunovala. Keď hlina bola náležite   rozrobená, bral z nej po menších hrudkách a miesil ju dlho na   drevenej tablici, vyberajúc z nej piesok a kamienky a zrejme sa   tešiac z jej tvárnej poddajnosti. A potom nasledovala práca, pri   ktorej ho nesmela vyrušovať. Len niekedy jej dovolil, aby sa dívala   z najodľahlejšieho kúta na jeho citlivé prsty, ktoré sa jej videli   ako prsty čarodejníka, keď z bezforemnej hrudky sivobielej hliny   niekoľkými nepostihnuteľnými pohybmi vytiahli na točiacom sa kruhu   štíhlu nádobu, krčah s úzkym hrdielkom a smiešny bachratý spuštiak.   Všetky jeho pohyby boli mäkké, nehlučné a citlivo reagujúce na každý   styk s poddajným materiálom. Videli sa jej ako pohyby veľkej a silnej   mačky a jeho mlčanlivá tvár ako tvár archanjela Gabriela, vyrezaná   z dreva na oltári v kostole. Tŕpla a bála sa jej a sledovala s obavou   pohyb jeho bosej nohy na hrnčiarskom kruhu. Rozpálená pec, stôsy   hotových výrobkov, farby, glieda a štetce v jeho rukách, to všetko sa   jej zdalo tajomné a podrobujúce si jeho záujem silnejšie, než si   kedykoľvek trúfala podrobiť ho ona sama.
    </tei:p>
    <tei:p>
     Jej si nevšímal a často na ňu zabúdal, učupenú v kúte. Chýbalo   jej, že nikdy pri práci nehvízdal ani nespieval a že vydržal hodiny   a hodiny piplať sa s drobným ornamentom na džbáne alebo krčahu bez   prestávky a bez toho, aby zodvihol hlavu a podíval sa na ňu.   A jednako chodila za ním celé leto a jeseň, zimu a jar. Celý rok   chodila za ním, kradnúc sa po záhumní a obchádzajúc domy, v ktorých   sa svietilo. Od chvíle, keď sa zmrklo, cítila sa neodbytne   priťahovaná jedným určitým smerom. Akoby čierny plameň jeho očí   prenikal až sem, ku každej jej práci, a podroboval si každý jej pohyb   a všetko jej počínanie. Niekedy – veľmi zriedka – čakával ju, stojac   na prahu v otvorených dverách. Brával ju bez slova a so   samozrejmosťou, ktorá si ju od začiatku podrobovala, okolo pliec   a stál s ňou tam na prahu, s pohľadom upreným ponad polia, kamsi   medzi hviezdy nad obzorom, kým ona zakaždým tŕpla strachom, že   všetko, čo v tej chvíli bolo krásne, prepadne sa zrazu priam do   jazerných pekiel, pretože všetko to bolo súčasne i vzdialené   a neskutočné, nikdy sa tomu nemohla oddať zúplna, a hlavne: bolo to   hriešne…
    </tei:p>
    <tei:p>
     To bol teda jej príbeh. Celý príbeh jej dvadsiatich rokov, čo sa   tu pred ňou znovu vynoril, keď zízala na misku s nedojedenou   zamrvenkou. Ostatné, čo nasledovalo, odohralo sa už veľmi rýchlo   a spustilo sa jej teraz pred oči ako čierny závoj, cez ktorý už nič   viac nevidela, za ktorým bola tma a prázdnota. Dnes vedela, za toľký   čas rozležalo sa jej to v hlave, že on jej vlastne nikdy nepatril,   pretože nepatril nikomu. Bol vždy sám. Sám proti všetkým, proti nej   i proti sebe samému. Ak si niekto mohol robiť nároky na neho, mohol   to byť len sám belzebub, vládca pekiel. Len on sám bol svedkom   všetkých tých skutkov a myšlienok, čo privodili nešťastie na celú   dedinu.
    </tei:p>
    <tei:p>
     Lebo že sa stal nešťastím dediny, bolo už celkom isté. Ohne,   povodne, hlad a choroby sprevádzali jeho kroky a boli pamiatkou na   jeho prítomnosť. Tak aspoň usúdila dedina a taká musela byť pravda.   Veď nikto ani poriadne nevedel, kde sa tu vzal a odkiaľ prišiel.   Starý Lepiš Madlušovie našiel ho vraj pred rokmi povyše Boce, keď sa   vracal cez Čertovicu z jarmoku v Brezne. Lepiš bol už vtedy napoly   slepý, ale jeho kôň, kôň, ktorý bol múdrejší ako teplický richtár,   zastal vraj vtedy sám od seba na ceste a nepohol sa, kým gazda   nezišiel z voza a nenahmatal podľa hlasu v tme vedľa cesty uzimené,   drobné tielko.
    </tei:p>
    <tei:p>
     Nik nevie, ako vtedy starý Lepiš kalkuloval, jedni vravia, že si   chcel iba vychovať z chlapca opatrovníka, iní tvrdia, že vedľa decka   našiel i plný mešec dukátov. Dosť na tom, stihol ho ešte vyučiť   svojmu remeslu a v dedine sa o ňom dozvedeli až potom, keď už bol   hrnčiar načisto slepý a keď ho chlapča vodilo za ruku do krčmy a do   sklepa. Nebyť toho, že ho vôbec nepúšťal od seba, bol by hádam   vyrástol z decka celkom súci chasník. Takto sa však vôbec nedostal   medzi deti svojho veku, takže keď mal štrnásť rokov, boli jeho   spôsoby a jeho držanie celkom podobné spôsobom a chovaniu dospelého   človeka. V reči používal tie isté slová, ako jeho opatrovník, a ak sa   len dalo, obchádzal ľudí v širokom oblúku. Podľa toho chovala sa   k nemu i dedina: nebrala ho jednoducho na vedomie. Chlapčiská hádzali   síce za ním skaly, keď išiel hore cestou s hlavou vtiahnutou medzi   plecia a s pohľadom zapichnutým do zeme, no inak si ho nikto   nevšímal. Zbadali ho vlastne až vtedy, keď zomrel jeho opatrovník   a keď sa ukázalo, že nezomrel od staroby, ani na chorobu, ale po páde   do jamy na hlinu. Z chlapčiska, ktoré za celý čas, keď ho   examenovali, nezodvihlo očí od zeme, ledva vytiahli, ako sa to   vlastne stalo. Našiel ho vraj deň predtým v opustenej jame, kde už   dávno nekopali, v hlbokom bezvedomí. Sám a bez pomoci, on,   štrnásťročný chlapec, vovliekol vraj ťažkého starca do izby a uložil   ho na lavicu. Sedel pri ňom celú noc a celý deň, kým sa starec   neprebral a neposlal ho po ľudí do dediny. Šiel, ale keď sa vrátil,   našiel ho už mŕtveho. Znelo to celkom vieryhodne, pretože starec bol   slepý a ľahko mohol spadnúť do jamy na hlinu. A spočiatku tomu každý   aj uveril. Len neskoršie, po rokoch, keď sa na dedinu začalo valiť   nešťastie za nešťastím a keď začali hľadať jeho pôvodcu, spomenuli si   znovu na tú príhodu. A tu vznikla celkom nová verzia o smrti starého   Lepiša. Nikomu sa už nezdalo prirodzeným, že zomrel po páde do jamy.   Poznal predsa dobre okolie svojho domu. Drak (vtedy – od smrti   nebohej Evy Bugáčovie, ktorú našli zahrdúsenú v žitisku neďaleko   vyžihárne – volali ho už Drakom), Drak ho vraj jednoducho zabil,   pretože prísny starec stal sa mu nepohodlným a pretože sa ulakomil na   jeho peniaze. Spomenuli si, že Lepiš mal po smrti hlbokú ranu na   čele. A našli sa i takí, čo videli Draka špárou v okenici, ako čítal   tie peniaze po nebohom Lepišovi. Mal ich vraj plnú slameničku. Držal   ju na kolenách a vykladal z nej samé strieborné lážovce dobrej ražby   do kôpok na stole. Pravda, tí traja, čo sa raz, keď bol Drak na   jarmoku, pokúsili vyskúmať toto tajomstvo, neradi na to spomínajú.   Drak ich prekvapil uprostred noci, keď prekutávali jeho dom, a hoc   bol proti nim sám, poviazal ich všetkých do kozlíkov a hrozne   doriadených doviezol ich na vozíku, čo s ním prišiel z jarmoku, späť   do dediny. Tu ich vysypal do plytkého jarku, ktorý tečie poza dvory   a je plný zapáchajúcej hnojnice. Tam ich našli za rána hrabáčky,   idúce na lúky, a môžete si myslieť, že tí traja sa veľmi   nevystatovali svojím dobrodružstvom. Ani jednému sa dohromady nič   nestalo, no na tú noc v jarku nemohli zabudnúť. Dva razy chceli Draka   podpáliť a dva razy by sa im to bolo podarilo, keby si Drak nebol   zaobstaral psa, ktorý ho uvartoval. Potom mu psa otrávili. A tu sa   stal z neho opravdivý drak. Zastihol tých troch v krčme u Baumhorna,   kde vari oslavovali lacné víťazstvo. Zahnal ich všetkých do kúta,   zmlátil šeredne, a keď už ledva dýchali, schytil zo židovej police   fľašu čistého špiritusu, vylial ho na nich a podpálil. Nebyť žida,   ktorý sa naľakal o svoj majetok a pribehol ich ratovať, neboli by sa   z toho dostali živí. Posedel si za to dva mesiace v árešte, ale   odvtedy mal od nich pokoj. Len meno Drak prischlo mu načisto. Nik ho   inak nevolal a všetci verili, že jeho prítomnosť v dedine môže značiť   len nešťastie.
    </tei:p>
    <tei:p>
     Potvrdilo sa to ešte toho roku, keď prišla suchota a neúroda a keď   ľudia začali puchnúť, pretože od hladu jedli všelijaké korienky   a zeliny. Varili si labôdku, vykopávali pýr a mleli ho na múku,   lúpali zo stromov kôru a chodili za trochou zrna až do Novohradu.   A tu jedného dňa pred jarou, práve keď bolo najhoršie, keď bolo treba   siať, ale sýpky boli prázdne, pristihol ktosi Draka pri skladaní   štyroch tučných vriec z vozíka pred vyžihárňou.
    </tei:p>
    <tei:p>
     „Drak má zbožie. Drak si doviezol plné štyri vrecia pšenice,“   rozletelo sa razom po dedine.
    </tei:p>
    <tei:p>
     A dedina bola hneď na nohách: „Poďme k nemu, poďme si z nej   vziať!“
    </tei:p>
    <tei:p>
     Chlapi – vlastne už len mátohy – s cepami a vidlami, vyschnutí na   triesku, s opuchnutými tvárami a vypúlenými očami tiahli v húfe   k vyžihárni. Obstali ju v polkruhu a necúvli ani potom, keď Drak   vyšiel spomedzi dverí a zastal si nad nimi na schodíkoch, takže to   vyzeralo, akoby chcel povedať reč k tomuto zástupu zúfalcov. No Drak   sa neozval, díval sa im s tichou útrpnosťou do tvárí a čakal s rukami   voľne visiacimi pozdĺž tela. A oni stáli proti nemu s nemou   zaťatosťou, nepohnute, s očami upretými na neho.
    </tei:p>
    <tei:p>
     – Pšenicu, – zasipel ktosi zo zadného radu.
    </tei:p>
    <tei:p>
     Zástup sa zakolísal. Akoby sa doň zaprel vietor.
    </tei:p>
    <tei:p>
     – Pšenicu, – opakovali dva-tri odhodlané hlasy.
    </tei:p>
    <tei:p>
     Drak zostúpil o schodík nižšie a premeral ich pohľadom, o ktorom   nemožno povedať, či bol viac ľútostivý alebo pohŕdavý.
    </tei:p>
    <tei:quote>
     <tei:p>
      – Nemám pšenice.
     </tei:p>
     <tei:p>
      – Videli sme, doviezol si.
     </tei:p>
    </tei:quote>
    <tei:p>
     – Nemám pšenice, – opakoval Drak pokojne a výrazne.
    </tei:p>
    <tei:quote>
     <tei:p>
      – Máš, doviezol si.
     </tei:p>
     <tei:p>
      – Chceme z nej, vezmeme si ju.
     </tei:p>
     <tei:p>
      – Áno, vezmeme si ju.
     </tei:p>
    </tei:quote>
    <tei:p>
     A tu sa húf pohol s napriahnutými vidlami a kosami oproti   Drakovi.
    </tei:p>
    <tei:p>
     Drak ustúpil o dva kroky, chvíľu akoby zaváhal a potom pokojne   prestúpil prah a zavrel za sebou dvere.
    </tei:p>
    <tei:p>
     Ale zástup sa už nedal zastaviť. Každý osve nemal viac sily než   nedospelé decko. V spoločnom zúfalstve oborili sa však na dvere   a vyvalili ich z pántov. A teraz tu stáli ako prikovaní: na lavici   boli naozaj štyri plnučké, nadeté vrecia. Vzápätí zaleskli sa im oči   šialenou žiadostivosťou. Čiasi ruka, ozbrojená kosou, vynorila sa   z húfa a širokým rozmachom rozpárala vrece odhora nadol. Vyvalila sa   z neho jemná sivobiela múčka. Sprvu ich to zarazilo, no vzápätí vrhli   sa všetci odrazu na hromadu bieleho prachu.
    </tei:p>
    <tei:quote>
     <tei:p>
      – Múka, – zajačal čísi hlas.
     </tei:p>
     <tei:p>
      – Múka, múka.
     </tei:p>
    </tei:quote>
    <tei:p>
     V pitvore nastal zmätok. Rozpárali aj ostatné vrecia a každý sa   snažil uchytiť pre seba čo najviac. Zhŕňali obsah vriec do klobúkov,   pchali ho za košele a rozvírili taký kúdol, že nebolo vidno na krok   pred seba. Nik nevedel, kam sa podel Drak a nikto sa o neho nestaral.   A Drak stál v kúte nad celým týmto šialenstvom a zakrýval si ústa   pred prachom, ktorý sa mu do nich dral.
    </tei:p>
    <tei:p>
     Lebo vo vreciach bol prach. Jemná, rozomletá hlina, za ktorou   musel putovať osem dní ta a osem nazad k známemu habánovi v Stupave.   Musel tú hlinu dostať, pretože chcel vyrobiť práve taký jemný riad,   ako ho robil ten habán. A teraz tu po nej šliapu a napchávajú si ňou   klobúky, pretože hlad im natoľko zatemnil zrak, že nevedia rozoznať   múku od hliny.
    </tei:p>
    <tei:p>
     No napokon to predsa rozoznali. Ktorýsi nevládal už vydržať   a napchal si plnú hrsť hliny do úst. Márne sa ju však pokúšal   prehltnúť. Začal sa dusiť a na jeho tvári ukázala sa divoká   hrôza:
    </tei:p>
    <tei:p>
     – Oklamal nás, ľudia boží, ratujte sa, oklamal nás. Je to   hlina.
    </tei:p>
    <tei:p>
     Vyvalili na neho vyjavené okále. „Hlina?“ Začali z nej brať do   štipky a mädliť ju medzi prstami. Ktorýsi ju ochutnal na jazyku. Po   ňom urobili tak aj ostatní.
    </tei:p>
    <tei:p>
     – Hlina, obyčajná hlina.
    </tei:p>
    <tei:p>
     – Zbojník, oklamal nás, začaroval múku na hlinu.
    </tei:p>
    <tei:p>
     – Zabime ho, strigôňa.
    </tei:p>
    <tei:p>
     Drak sa rozhliadol okolo seba. Pokojným nebadaným pohybom vzal   z kúta široký tiesk, ktorý používal na vychraňovanie riadu z pece,   a nedbalo, akoby sa nič nebolo stalo, začal zhŕňať zvyšky roztrúsenej   hliny do kúta. Dívali sa naň nechápavo a ustupovali.
    </tei:p>
    <tei:p>
     – Múky nemám, – povedal pomaly a zreteľne – ale túto hlinu   potrebujem. – A súčasne pristúpil k prvému z nich, vzal šetrne z jeho   rúk klobúk, akoby bral hračku z rúk nezbedného decka, a vysypal jeho   obsah na hŕbku do kúta. To isté spravil druhému a ďalšiemu, kým   ostatní nezačali sypať hlinu sami od seba.
    </tei:p>
    <tei:p>
     Vytratili sa po jednom, zahanbení, sklamaní a načisto zlomení   nepochopiteľnou silou, ktorou na nich pôsobil Drakov pokoj. Boli   presvedčení, že im učaroval, že začaroval múku na hlinu a ukrutne sa   zahral s ich biedou. Nenávideli a preklínali ho ešte viac. Nemou   dohodou dospeli k rozhodnutiu, že ho musia odstrániť spomedzi seba.   Nevedno však, kto sa na to odhodlal a kto to spravil. No jedného rána   našli ho pastieri vystretého s ošklivou ranou na čele v tej istej   jame, kde našiel smrť starý Lepiš.
    </tei:p>
    <tei:p>
     Dve sudičky, dve ježibaby zastali si toho rána pod oblokom Evy   Hajnákovie a zvestovali jej tú novinu. Tvárili sa, že vyháňajú kravy   na pašu, no v skutočnosti zastali si tam len preto, aby jej   zvestovali tú novinu. Šušťali tam a sipeli ako dve strigy, ako dve   stridžie starigy:
    </tei:p>
    <tei:p>
     – Počula si, stvorička? Našli ho v jame na hlinu.
    </tei:p>
    <tei:p>
     – Ľudia boží! V jame na hlinu? Kohože našli v jame na hlinu?
    </tei:p>
    <tei:p>
     – Draka našli, stvorička božia. Už je tak, našli ho v jame na   hlinu.
    </tei:p>
    <tei:p>
     – A, sssš, s kýmže ho našli. Vari sssš…?
    </tei:p>
    <tei:p>
     – Čože sssš, samého ho našli. Samého, sssš, s ranou na čele.
    </tei:p>
    <tei:p>
     – Predstav si, stvorička! Mŕtveho?
    </tei:p>
    <tei:p>
     – Načisto mŕtveho…
    </tei:p>
    <tei:p>
     – A ona sa s ním sssš… Ona sa s ním prespala.
    </tei:p>
    <tei:p>
     Viac nepočúvala. Prehodila si šatku cez plecia a nijako sa   neskrývajúc, ani sa neobzerajúc, bežala rovno k nemu. Spoza chrbta,   kým zašla za uhol, sipeli ešte za ňou hlasy: „Prespala sa. Počula si?   Prespala sa. Predstav si, stvorička, prespala sa.“ Švihali ju okolo   kolien, ovíjali sa jej okolo nôh a pichali ju jedovatými, rozoklanými   jazykmi do lýtok.
    </tei:p>
    <tei:p>
     Vyžiháreň bola zavretá. No našla ho pod strieškou, kde sa   v prievane sušili čerstvé bahríky. Našla ho a prebrala ho a denne   chodila za ním prekladať mu čerstvý skorocel na rane nad čelom, nič   nedbajúc, že dedina na ňu celkom zanevrela.
    </tei:p>
    <tei:p>
     Po dvoch týždňoch sa postavil na nohy a nasledujúceho rána našla   vyžiháreň zamknutú, obločnice zaklincované. Sedela na schodíkoch do   samého večera a ešte dlho do noci a čakala ho. Sedávala tam deň po   dni, ale on sa nevrátil a nedal jej ničoho o sebe vedieť. Nepamätá   sa, ale prečkala rok a potom ešte jeden. Vie len, že sa jej medzitým   narodil syn, ktorého si vzala stará mať z druhej dediny, že po dvoch   rokoch prišiel za ňou do komory Šimon a že ona bola už natoľko   otupela a on natoľko opitý, že im obom na ničom nezáležalo, ani   vtedy, ani potom, keď stála s ním bez party pred oltárom. Prebrodila   sa v tupých mrákotách cez to a cez všetko ďalšie, čo prišlo, ako cez   lepkavý bezodný močiar, vysilujúc sa ustavičnou námahou, ktorú si   vyžadoval každý pohyb a každý krok napred. Ale vydržala to, lebo   čakala, že sa jedného dňa vráti a potom to všetko prestane ako   dlhotrvajúci zlý sen.
    </tei:p>
    <tei:p>
     A teraz sa teda vrátil. Vrátil sa k nej a k synovi. Ale je otázka,   či môže k nemu ísť a či všetko, čo sa tu pred ňou vynorilo, je dosiaľ   pravda. Po takom dlhom čase nedajú sa sprítomniť chvíle, ktoré sme   vtedy prežili tak, aby všetci uverili, že nemohlo byť inakšie a že   toto je pre ňu jediná zvyšujúca cesta. Vie, že sama nie je dnes taká,   ako bývala pred rokmi, a hádam ani on nie je už ten, čo býval vtedy.   Možno by už nevedel s ňou byť zajedno. I vtedy to dokázal len   zriedka. Tak zriedka, že po všetkom, čo ich zjednocovalo, zostala len   slabučká, miznúca ozvena.
    </tei:p>
    <tei:p>
     Žena sa vracia ku skutočnosti. S tupou bezcitnosťou, ktorej sa   naučila za dlhé roky čakania, vymotáva sa z kukly snov. Siaha rukou   po miske a vylieva jej nedojedený obsah do putne pri dverách. Utiera   zásterou stôl, oplákne riad od večere a ukladá ho do police. Pohybuje   sa po izbe ticho a nehlučne ako mačka, ktorá rozoznáva okolie   i potme. Predmety sa poslušne vystupujú jej pohybom a nastavujú   zaoblené hrany jej dotykom. Hladí ich dlaňou a bezmyšlienkovite sa   s nimi láska, kým ony ticho pradú a obtierajú sa o jej sukňu. Konca   prahu je ešte vždy úzky pruh mesačného svetla a sem si žena sadá na   nízky stolček, berúc do ruky máčika, čo sa k nej priplichtil spoza   dvora. Hlboký, priestranný mier a mäkké ticho dotýka sa chladivou   dlaňou jej tváre, kladie sa k jej nohám, líha si k nej, objíma ju   okolo drieka a usína v jej náručí. Všetko sa zaobľuje, utišuje   a vyrovnáva. Pichliače, čo sa ježili pod dlaňou, zmäkli a sú poddajné   ako páperie na práve sa vyliahnuvšom húsati.
    </tei:p>
    <tei:p>
     Áno, je tu celý kŕdlik takých húsat. Hniezdia sa v košine pod   svojou materou a mať im napráva zobákom hniezdo, prikrýva ich   našuchorenými krídlami a stará sa, aby každé malo teplé miesto.
    </tei:p>
    <tei:p>
     A je tu znova ľan na štôchu pod Kráľovou. Treba ho zobrať,   vytrepať, spriasť a natkať z neho plátna. Je tu Rysuľa a Plavoňa   a prasná sviňa a kapusta na hrade, ktorú treba zajtra pred večerom   okopať. To všetko je tu, je to skutočné, čaká na ňu a nemôže byť bez   nej. A hlavne je tu jej syn, syn, ktorému treba každý mesiac poslať   čisté košele a gatky, prať naň a obšívať ho, kúpiť mu šlabikár   a písanku a ktorého treba aspoň raz za čas vidieť a pohladkať. Vrátiť   sa tam znamenalo by však opustiť toto všetko, skrývať sa a byť   odkázaná na milosť spomienok, na milosť toho, čo bolo, minulo sa   a nemôže sa viac vrátiť, ako sa nemôže vrátiť voda do toho istého   koryta, keď raz ním odtiekla. Voda však stiekla, i ona stiekla   z toho, čo ju napĺňalo pred rokmi, a teraz je prázdna… Je celkom   prázdna…
    </tei:p>
    <tei:p>
     Žena nastavila dlane do mesačného svetla a podívala sa na ne. Boli   stvrdnuté v práci, vykonanej tu blízko, za jej chrbtom a všade vôkol   nej. Boli jej verné a mohla sa na ne spoľahnúť. Vzala do nich svoje   prsia a prsia boli prázdne, tuho zovreté v tesnom živôtiku. Necítila   v nich nijakej váhy, nijakého pohybu, nijakého života. Boli   prázdne.
    </tei:p>
    <tei:p>
     Ale dlane boli plné všelijakých vykonaných i vykonať sa majúcich   podujatí.
    </tei:p>
    <tei:p>
     A tak rozhodnutie tohto večera a zakľúčenie tejto kapitoly musí   byť jasné a jednoznačné: žena vstala, prehodila si šatku cez plecia,   prešla medzierkou medzi dvormi k vode a cez vodu na záhumnie až   k známemu miestu, odkiaľ bolo vidno v plnom mesačnom svetle   vyžiháreň. A keď sa presvedčila, že sa tam svieti a že sa teda naozaj   vrátil, postala tam chvíľu a potom potichu, ako prišla, vrátila sa   tou istou cestou. Zavrela za sebou starostlivo dvere, presvedčila sa,   že závora je dobre zastrčená, odstrojila sa v pitvore a bez strachu   vošla do izby. Ľahla si a dívajúc sa široko otvorenými očami do   tmavej povaly, dala sa vyniesť príbojom usínania vysoko, vysoko na   čierne bralo, kde ležala celkom sama, vystretá na chrbte a istá pred   vlnami, ktoré hučali hlboko pod ňou.
    </tei:p>
   </tei:div>
   <tei:div type="chapter">
    <tei:head>
     <tei:hi>
      3
     </tei:hi>
    </tei:head>
    <tei:p>
     Nik ešte Draka nevidel, nik sa s ním nezhováral. No od chvíle, keď   voziar, čo sa vracal so soľou z Podolínca, zastal na mraku pred   krčmou a oznámil, že ho predbehol poniže Stúp, že sa mu dokonca   prihovoril, od tej chvíle predrala sa zvesť neviditeľnými špárami do   každého dvora. Zaľahla ľuďom do uší a zavádzala tam, akoby to bola   voda, ktorú nikam nemožno vytriasť, ani do dlane. A ľudia začínajú   naraz našľapovať opatrnejšie, hovoria skoro šeptom a strhávajú sa pri   každom hrmote. Ženy sa ukradomky prežehnávajú, chlapi znechutene   kľajú. Matere zháňajú deti po záhumniach a duria ich predčasne do   postelí. Čeľadní otcovia sa ustarostene presviedčajú, či je statok   dobre uviazaný k válovu a rebrík proti ohňu či je správne opretý hore   strechou. Nevesty a mladé vdovice sa horlivo priberajú do mútenia,   s nápadným dôrazom stískajú dbanky medzi pružnými kolenami. No   nezaplašia tým hriešne myšlienky, ktoré sa im nič po nič derú do   hlavy.
    </tei:p>
    <tei:p>
     Čochvíľa vyjde ktosi na priedomie, podíva sa znepokojene nahor   i nadol a zase sa bezradne poberie dnuká.
    </tei:p>
    <tei:p>
     Drak sa vracia…
    </tei:p>
    <tei:p>
     Nebo na západe horí zlovestným svetlom, povetrie je nehybné a zem   nevydáva vlahy. Tma si sadá zákerne medzi dvory, dym sa stelie po   strechách, ohne v kozuboch postupne hasnú a všetky večerné zvuky   znejú zdusene a placho… Zostáva jediné miesto, kde možno vyčkať jeho   návrat v pomernom bezpečí.
    </tei:p>
    <tei:p>
     Krčma u Baumhorna je však nepríhodne ďaleko. A tak sa tu zišlo   sotva pár chlapov, dosť ľahkomyseľných, aby si trúfali opustiť ženy   v takýto čas. A i tí zaváhali predo dvermi a rozmýšľali: majú, alebo   nemajú vojsť? Kým si doma, môžeš sa tváriť, že o ničom nevieš, že sa   ťa celá vec netýka. Náhle však prekročíš prah krčmy, stávaš sa   v istom zmysle verejným činiteľom, pretože tu sa riešia všetky   spoločné veci a každý tu má rovné slovo. No, poručeno pánu bohu.   Treba sa poradiť, treba si pohovoriť o veci, aby ich nenašla   nepripravených a bezradných.
    </tei:p>
    <tei:p>
     Lenže sotva prestúpiš prah, zháčiš sa a si naraz celkom rozpačitý:   vyzerá to ináč, než si si predstavoval. Každý zíza osve na svoj   rumplík s pálenkou, nevidno nijakej družnosti, nijakého spoločného   záujmu. Nik akosi nevie nájsť vhodné slovo, každý sa tvári, akoby bol   sem vošiel len tak idúci. Konečne, možno je ešte čas. Nevedno predsa,   či Drak pôjde rovno domov, alebo sa cestou pristaví. A potom: ak má   niekto začať, prečo by som to musel byť práve ja? Ak má niekto   hovoriť, musí to byť predovšetkým Šimo Jariabek.
    </tei:p>
    <tei:p>
     Všetci myslia na Šima Jariabka. Lenže Šima tu niet. Hoci dávno mal   už byť medzi nimi. Lebo ak treba niečo vykonať, kto iný sa má na to   podujať, ak nie Šimo?
    </tei:p>
    <tei:quote>
     <tei:p>
      – Ja si, veru, prsty páliť nebudem.
     </tei:p>
     <tei:p>
      – A ja, bohuprisám, tiež nie.
     </tei:p>
     <tei:p>
      – Nech chlípe kašu, kto si ju navaril.
     </tei:p>
    </tei:quote>
    <tei:p>
     – Nechcem sa váľať v hnojnici, čo tečie poza dvory. Nemám chuti   dať sa podpáliť.
    </tei:p>
    <tei:p>
     Nik to ešte nevyslovil, ale ani netreba nič vyslovovať. Všetci   vedia, že ak má niekto zasiahnuť, môže to byť len Šimo. Ale Šima tu   niet. Šimo vartuje svoju mladú ženu.
    </tei:p>
    <tei:p>
     Čerta kopasného ju ten vartuje. Veď každý vie, ako spolu žijú. Kde   sa teda tára? Kdeže je, keď ho najviac potrebujú? Už aby tu bol, už   aby bol koniec tomuto protivnému prestupovaniu z nohy na nohu.
    </tei:p>
    <tei:p>
     Ani nápoj nemá dnes nijakej chuti. A lampa nad pultom ledva   sliepňa. Človek sa cíti ani na pohrebníku. Krčmárisko s pupkom   a mastnou tvárou je ešte hnusnejší ako obvykle. Fuj, aby ho… Stojíme   tu ako koly v plote a čušíme ako zarezaní. Koľko nás je vlastne?   Dvaja, traja, piati, siedmi… A bojíme sa, prepytujem, jedného   zdochliaka, čo ešte ani nie je tuná. Stačila jeho tôňa, zvesť o jeho   príchode, a všetci sme, s prepáčením, poondiati.
    </tei:p>
    <tei:p>
     – Krčmár, dolej, otca tvojho…
    </tei:p>
    <tei:p>
     Krčmár sa lenivo pritmolí a neochotne podolieva. Pohŕda náladou,   ako je táto, pohŕda chlapmi, ktorým musí slúžiť. Je radšej, keď sa   spolu vadia, keď sa bijú, až krv tečie.
    </tei:p>
    <tei:p>
     Čo je to aj za krčma bez zvady a bez bitky? Bez večného hundrania   na úradských? Bez kupčenia s volmi, bez jednania sa a nekonečného   tlapkania do dlaní? Hej, vy tam, ktože dnes zaplatí oldomáš? Ani   harmoniku dnes nik nedoniesol?
    </tei:p>
    <tei:p>
     Nie veru, nikto dnes nedoniesol harmoniku a nik nechce zaplatiť   oldomáš.
    </tei:p>
    <tei:p>
     Ktosi aj oprobuje otvoriť ústa, no sotva začne čosi o sečke či   o paši, všetci naň zazrú, akoby bol medzi nich spadol z mesiaca,   takže mu odíde chuť od dlhých rečí. Dakto aj zakľaje, dakto kopne do   psa, čo sa mu tmolí popod nohy, na viac sa však nikto nezmôže. Len   starý Juráš (ten tu sedí od obeda) mal by chuť zaspievať si. Sotva   však začne, sotva sa o to pokúsi, rozoženie sa naň najbližší   sused.
    </tei:p>
    <tei:p>
     – Čuš, lebo ti priam…
    </tei:p>
    <tei:p>
     Juráš je veľmi opitý, nevzdáva sa tak ľahko, zakrúti päsťou nad   hlavou, urobí vyzývavú grimasu a začne znova.
    </tei:p>
    <tei:p>
     – Čuš, vravím ti…
    </tei:p>
    <tei:p>
     A už sa mu aj zomlelo. Aspoň na chvíľu to oživilo náladu. Bez   záujmu, len tak očistom, pustia sa do Juráša.
    </tei:p>
    <tei:p>
     – Čo sa tu má rozdrapovať. Daj mu ešte zopár.
    </tei:p>
    <tei:p>
     Jurášov sused im znechutene vyhovie. Juráš však nechápe situáciu,   vstane a bez reči vytratí sa na dvor. Kazí i túto jedinú zábavu. Na   moj veru, neostáva už iné ako pobrať sa domov a vliezť si k žene do   postele. Váhajú však s platením a prestupujú z nohy na nohu. Nik   nechce byť prvým, nik nechce vyzerať ako zradca. A naraz vznikne   trápna scéna: dvaja, akoby jednými ústy, zavolajú na krčmára. Súčasne   sa zháčia, pozrú na seba, reč sa im pretrhne uprostred slova. Akoby   sa vzájomne boli pristihli pri nečistom úmysle. Ktosi sa hlučne   vysmrká, ktosi prevrhne dubovú lavicu.
    </tei:p>
    <tei:p>
     A vtom, práve keď nastala táto trápna scéna, otvoria sa dvere do   ulice, lampa nad pultom zabliká, v izbe sa zotmie a z kútov pod   povalou vyskočia strašidelné tône. Akoby sa odtiaľ vystreli chápadlá   neviditeľnej chobotnice. Všetky tváre obrátia sa ako na povel jedným   smerom.
    </tei:p>
    <tei:p>
     On, Drak, stojí tam na prahu medzi dverami. Jedným okom sa díva na   všetkých súčasne a na každého osve. Druhé oko má zakryté čiernou   páskou, uviazanou ponad uši. Stojí s palicou v ruke. Jeho obuv je   zaprášená až do kolien. Cez plece visí mu kapsa. Práve taká, akú   nosievajú pocestní miškári.
    </tei:p>
    <tei:p>
     Na moj veru, keby to nebol Drak, mohol by to byť celkom dobre   pocestný miškár, ktorý prišiel popýtať o nocľah.
    </tei:p>
    <tei:p>
     Nikto ho vlastne celkom určite nepoznáva. Nikto si ho takto   nepredstavoval. Zmenil sa náramne a vo všetkom. V držaní i v pozore.   Je vari ešte vyšší (vypĺňa celé dvere), ešte chudší a celý akýsi   nahnutý. Akoby pred časom bolo doň narazilo čosi ešte mocnejšieho,   než bol sám, a on sa nemohol odvtedy narovnať. No možno to robia len   dvere, ktoré sú prinízke pre jeho postavu, a možno tiež, že sa tak   nahýna len preto, aby lepšie videl do pološera miestnosti. I výraz   jeho tváre i pohľad jeho jediného oka bol iný, než na aký sa   pamätali. Ani v jednom, ani v druhom nieto nijakej spupnosti, nič, čo   by ti chcelo nahnať strachu, a čo by urážalo tvoju samoľúbosť. Naopak   (tí, čo ho videli, netvrdia to síce celkom určite), ako tam stál   medzi dverami, zdalo sa, že v jeho pohľade, i keď to bol ešte vždy   pohľad pevný, je aj akýsi odtienok pokory alebo aspoň múdrej   zhovievavosti. A výraz jeho tváre? Bol tvrdý a uzavretý, to áno, no   nebol už vari celkom neprístupný. Každý, kto mal citlivejšie oko,   mohol v ňom odhaliť tesné škáročky, jemne zložené vrásky v kútikoch   očí, ktorými by sa azda dalo preniknúť k tomu, čo sa odohráva dnu, za   nimi.
    </tei:p>
    <tei:p>
     Stál tak dobrú chvíľu, pozorujúc a poznávajúc prítomných,   nahýnajúc sa v nízkych dverách a držiac v ruke palicu. Jeho jediné   oko ani sa nepohlo, ani raz nezažmurkalo. Sedelo hlboko pod čiernym   obočím, vľavo od rovného nosa. Dívalo sa na každého osobitne a na   všetkých odrazu.
    </tei:p>
    <tei:p>
     Napokon sa pohol. Vykročil pravou nohou, zodvihol dva prsty   k oklepnutej streche klobúka a pozdravil.
    </tei:p>
    <tei:p>
     Pozdravil pokojne, zvoľna, dotknúc sa dvoma prstami strechy   klobúka. Akoby tu bol včera, akoby si len pred chvíľou bol niekam   odskočil.
    </tei:p>
    <tei:p>
     Nevdojak pred ním ustúpili a nevdojak zašomrali odpoveď na jeho   pozdrav. Len Jakub Pelach mu zaďakoval zreteľne, vážnym hlasom   a pomkol sa mu pri pulte. Drak sa naň krátko podíval, prešiel voľnými   krokmi k pultu, stále sa trochu zohýnajúc, akoby sa bál, že narazí   hlavou o hradu v povale. Vyňal z kapsy rimštiak a položil ho na pult.   Krčmár sa dotkol krpky s pálenkou a podíval sa mu tázavo do tváre.   Keď Drak mlčky prisvedčil, nalial mu do rumplíka a postavil pred   neho. Vypil ho celkom zvoľna, dávajúc si načas, a keď bol prázdny,   dotkol sa ho spakruky koncom ukazováka každému zrozumiteľným pohybom.   Krčmár ho znova naplnil, sledujúc stále výraz Drakovej tváre a snažil   sa uhádnuť jeho želanie, akoby si uvedomoval, že nemá pred sebou   každodenného hosťa. Keď videl, že jeho pohľad zavadil o zasklenú   skrinku na pulte, vytiahol odtiaľ klobásu, chlieb a oštiepok. Drak   ukázal prstom, pokiaľ má odrezať, vybral z kapsy úzky nôž a začal si   ukrajovať. Obrátil sa pritom tvárou k nim a prežúval pomaly, nijako   sa nenáhliac, zľahka rozkročený a opretý bedrami o hranu pultu. Akoby   tu nikoho nebolo, akoby navštívil krčmu, kde ho nikto nepozná.
    </tei:p>
    <tei:p>
     Dojedol, zavrel nôž, schránil drobné do dlane, prevrátil do seba   druhý rumplík bez toho, aby sa mu v tvári pohol čo len sval,   a pokojne, ako sem prišiel, pobral sa zasa von, do tmy, dotknúc sa   pritom dvoma prstami strechy klobúka.
    </tei:p>
    <tei:p>
     Dvere sa za ním zavreli bez hluku. Zabudli dokonca zavŕzgať   v pántoch, akoby prepúšťali ducha, nie človeka z mäsa a kostí, ktorý   sa tu pred chvíľou kŕmil a napájal. A vskutku, celá jeho návšteva   nespôsobila viac hluku, než ho môže spôsobiť duch, ktorý sa ti   o polnoci zjaví na krížnych cestách. Keby nie zvyšok chleba a prázdny   rumplík na pulte, nik by neveril, že bol tu, medzi nimi, a oni sa naň   dívali ako chlapčiská na svojho učiteľa. Veď ledva sa opovážili   dýchať a ledva udržali v rukách rumplíky s pálenkou.
    </tei:p>
    <tei:p>
     Fuj, aby ho… odpľuli si s uľahčením a na dúšok dopíjali mieru.   Teraz sa už predsa nemôžu rozísť. Na moj veru, mohlo by im z očú   prísť, keby sa teraz rozišli. Stretnutie s Drakom treba zapiť.   Žalúdok, ktorý sa nadvihol, a pečeň, ktorá sa stiahla, akoby ju bol   priškvaril, treba zas dostať na pravé miesto.
    </tei:p>
    <tei:p>
     – Nože ešte po rumplíku.
    </tei:p>
    <tei:p>
     Krčmár sa neochotne rozkýva. Nálada v miestnosti je mu cudzia   a podivný výstup s Drakom vzbudzuje jeho podozrenie. Nepamätá sa, že   by toľko nápoja nerozviazalo ľuďom jazyky. Je ustatý, podošvy ho   pália, no ustavične musí nalievať týmto tu i novopríchodzím, ktorí,   bohvie prečo, práve teraz začínajú sa trúsiť do krčmy. A každý, čo   vojde, nesie pred sebou ako lampáš tú istú otázku: „Videli ste ho?   Hovorili ste s ním?“
    </tei:p>
    <tei:p>
     A tí, ktorí ho naozaj videli, nemajú chuti púšťať sa do reči.   Odvrkajú podráždene a odvracajú tváre od novopríchodzích.
    </tei:p>
    <tei:p>
     Až keď vošiel Šimon, ktorého donedávna čakali, oživla trochu   nálada. Cítili potrebu vyvŕšiť sa na ňom. Začali doň dobiedzať:
    </tei:p>
    <tei:quote>
     <tei:p>
      – Neskoro ideš.
     </tei:p>
    </tei:quote>
    <tei:p>
     – Prv si mal prísť, viťúz, boli by sme videli, či aj tebe odkväcne   brada ako nám.
    </tei:p>
    <tei:p>
     – Obzeral sa po tebe, a teba nikde.
    </tei:p>
    <tei:p>
     – Mal si ho vidieť, najedol sa klobásy a platil rimštiakom ako pán   veľkomožný.
    </tei:p>
    <tei:p>
     Ešte len i ten usoplenec Melichovie trúfal si doň zabŕdnuť.   Uškrnul sa naň a spravil hlúpu poznámku. Šimon by si ho ani nebol   všimol. No postavil sa mu tak šikovne pod ruku, že nemusel mieriť ani   sa namáhať, stačilo trochu sa rozohnať a chlapčisko sa prekoprclo pod   lavicu. Ani sa za ním nepozrel, sadol si za stôl do kúta a zaboril   hlavu medzi dlane.
    </tei:p>
   </tei:div>
   <tei:div type="chapter">
    <tei:head>
     <tei:hi>
      4
     </tei:hi>
    </tei:head>
    <tei:p>
     Šimon Jariabek pije v krčme u Baumhorna. Celý deň sa mocoval   s klátmi na pltisku, a teraz tu pije. Celý deň zahlúšal sa prácou,   a teraz sa zahlúša pálenkou. Ale v noci nemá sa čím zahlušiť. V noci   je sám s myšlienkami, a ak sa mu dnes pálenka natoľko zbridí, že   nedopije svoju mieru, tu ho bude spánok dlho obchádzať, na prsiach   budú ho dláviť centy a cez uši budú mu diabli preťahovať ohnivé   reťaze, ktoré sa tak rozrinčia, že môžu pobudiť všetkých susedov.
    </tei:p>
    <tei:p>
     No susedia spia spánkom spravodlivých a neprídu mu na ratu. Spí aj   Eva a nepočuje ničoho, hoci leží celkom blízko. Šimona to pajedí   a nadúva zlosťou, až musí vstať a zavŕtať sa na šope do sena, kam,   div-divúci, nemajú mocnosti pekiel, čo ho opantávajú, taký ľahký   prístup. Hádamže sem počuť pobožné meridzanie kráv. Hádam ich odháňa   vôňa materinej dúšky, roztrúsenej pomedzi seno. Hádam sa im ťažko   lezie na tých rozštiepených paprčkách hore rebríkom. Dosť na tom,   Šimon cíti sa tu bezpečnejším a usína aspoň nad ránom ťažkým,   vysilujúcim spánkom.
    </tei:p>
    <tei:p>
     Dnes večer je však rozhodnutý zostať v posteli, i nech príde sám   Belzebub s celým kŕdľom pomocníkov. Potrebuje jasnú myseľ a vyčká   pokojne budúce udalosti. Preto ani nebude piť nad mieru. Preto si   stiahol klobúk hlboko do čela a nedá sa vyrušovať vyzývavými pohľadmi   a posmešnými poznámkami.
    </tei:p>
    <tei:p>
     Nevie vlastne, po čo sem prišiel. Nikto predsa nemôže posúriť   rozhodnutie, ktoré dávno dozrelo – nie v ňom, ale kdesi mimo neho,   v nejakom inom a cudzom svete, na ktorý nemôže vplývať a kam nemôže   zasiahnuť. Všetci ostatní, i tí, čo tu stoja okolo, môžu si myslieť,   že je to predovšetkým jeho vec. Sám však cíti, že sa ho Drakov návrat   netýka viac ako ostatných, a že ak už musí zasiahnuť, urobí tak nie   z vlastnej vôle, ale iba ako vykonávateľ vyššej dákej moci, ktorá si   ho naslepo vybrala spomedzi ostatných.
    </tei:p>
    <tei:p>
     A tak tu sedí zbytočne a naprázdno, cedí pomedzi zuby pálenku   a díva sa na žily na svojej pravici, ktorá leží pred ním na stole,   akoby k nemu ani nepatrila, akoby to bol nejaký cudzí predmet, čo sa   k nemu pridal len preto, lebo čiesi rozhodnutie zverilo naň úlohu,   ktorú by si sám nikdy nevykonal.
    </tei:p>
    <tei:p>
     Krčma sa po Drakovej návšteve celkom naplnila a každý nový   príchodzí nesie pred sebou zvesť o jeho návrate ako lampáš, ktorým si   svieti na cestu. Každý sa však zháči, keď zbadá Šima, a každý zavesí   nevypovedané posolstvo na hradu v povale rovno nad Šimovu hlavu.   Blikotavý plamienok osvetľuje jeho sklonenú šiju, dráždi ho   a popudzuje k činu, ktorým by prerušil túto nerovnú a odpudzujúcu   hru. Mal by jednoducho vstať a zmiznúť cez otvorené dvere v tme,   ktorá ho skryje pred pohľadmi, čo sa tvária, že ho nevidia, no   využívajú každú príležitosť, aby mu naznačili, že dobre vedia   o každom jeho pohybe. Zlostí ho ich vyzývavá vypočítavosť. Vedia, že   je v klepci, že nemôže inak. Tešia sa škodoradostne z jeho   bezmocnosti. Áno, náhle mu je všetko jasné: oni a žiadna vyššia moc   si ho vybrali na vykonanie tejto šarhovskej úlohy. A ešte sa tvária,   akoby ho tým boli bohvieako poctili. Čakajú vari dokonca, že sa im za   to poďakuje, že si ich pozve na diváky, že im oznámi deň a hodinu:   vtedy a vtedy, ráčte sa prísť podívať. Nie, just nie – na to sa darmo   tešia. Zo svojej povinnosti sa nevyzuje, ale svedkov pritom   nepotrebuje. Ani pomocníkov nie. Chce zostať sám a svoj, pretože sám   je dosť mocný. Môžu sa o tom presvedčiť, ktokoľvek môže prísť a môže   sa o tom presvedčiť. Tu je ruka a tu prázdny rumplík. Ak ruka stisne   rumplík, rumplík sa rozprskne ako zhnitá hruška. Nech sa páči, každý   sa o tom môže presvedčiť.
    </tei:p>
    <tei:p>
     Áno, rumplík sa rozprskne, dlaň sa skrvaví a Šimon môže tým   každého presvedčiť o svojej sile. Každého okrem seba, pretože jemu   samému je náhle mdlo a nevoľno, žalúdok sa mu obracia a cíti sa   slabým ako práve utiahnuté tela. Keď chce vstať, musí sa chytiť hrany   stola a cestou ku dverám sa tacká, akoby bol vypil aspoň dve holby.   Pred krčmou oprie sa lakťom o uhol a pokúša sa vydáviť, čo ho zdnuká   tak tlačí. No leží to v ňom príliš hlboko a darmo sa s tým mocuje.   Spustí sa na lavičku pod stenou, oprie hlavu medzi zaťaté päste   a zavrie oči pred stúpajúcou povodňou. Cíti, ako sa jej mútna hladina   vzdúva vždy vyššie a vyššie, ako špliecha okolo uhlov, ako sa na nej   robia lievikovité víry, ktoré ho ťahajú stále hlbšie a hlbšie.   Z diaľky počuť temné hučanie, dunivé nárazy a zdusené, krátke   výkriky. Nemá sily vstať a ujsť. A ani niet kam ujsť. Voda sa už   dostala všade, povodeň zaplavila celý kraj. Dobre teda. Zostane tuná,   nech sa stane, čo sa má stať.
    </tei:p>
    <tei:p>
     Tí, čo vychádzajú z krčmy, vidia Šima na lavičke a myslia si, že   spí. Nechávajú ho tak, nech sa vyspí, má pred sebou ťažký deň. Či   ťažkú noc? Možno ešte túto noc…
    </tei:p>
    <tei:p>
     Desiaty raz odtrúbil hlásnik, keď sa Šimon prebral. Odrátal si to   v polospánku, a keď potom začul hlásnikov šúľavý krok, ako sa k nemu   blíži od hradskej, vstal a vykročil na druhý bok. Nechcel, aby si   ľudia, až bude po všetkom, rozprávali, že tu dnes sedel, že zaliezol   do kúta, bokom od všetkých, ako pes, ktorý si potrebuje vylízať rany,   utŕžené v nerovnom boji. Hlásnik by to iste vykrákoril. A pridal by   ešte svoje, takže by to nakoniec naozaj vyzeralo, akoby sa sem bol   utiahol len preto, aby si vylízal rany.
    </tei:p>
    <tei:p>
     Ulica bola prázdna a bez života ako vyschnuté koryto potoka.   Vliekol sa ním z nohy na nohu, s hlavou vtiahnutou medzi plecia,   s rukami zaborenými do vrecák. Dlhé a únavné myšlienky snujú sa mu   hlavou. Nemá chuti sledovať ich. Že sa Drak vrátil? A že ho Eva mala   rada? Ale veď o tom dobre vedel, keď si ju bral. A že ho ešte stále   má rada? No a čo sa proti tomu dá robiť? Čo on môže proti tomu robiť?   Odpratať Draka? Dobre, ale bude mu potom lepšie? Komu bude potom   lepšie? A že ak ho neodprace, Eva sa k nemu vráti? A keď ho odprace,   zostane pri ňom? Fuj – čert by sa v tom vyznal. Najlepšie by bolo…   Áno, čo by bolo najlepšie? Najlepšie by bolo zapľuť všetko a stratiť   sa odtiaľto, z tohto prekliateho kútiska. Lenže či môže…? Čože by   nemohol. Nezabudol ešte narábať širočinou, vie sa ohnať toporom.   Dobrých tesárov potrebujú všade, nielen tuná. Na moj veru je to dobrá   myšlienka! Vezme z komory topor, pobíjačku, remennú zásteru   a – hajde, majte ma radi! Ešte dnes večer vezme topor. Nič ľahšieho,   nič jednoduchšieho.
    </tei:p>
    <tei:p>
     A už aj cíti v dlani svrbľavosť po javorovom porisku širočiny   a topora. Už ho aj špejú podošvy spomienkou na vandrovanie po   vydratých cestách, kde nad priekopou rastú čerešne, višne a bystrické   slivky. Len ruku natiahneš, schýliš chvoju a naješ sa dosýta. Ani ti   na um nezídu tunajší holopupkári. Schúliš sa pod stohom čerstvo   vymlátenej slamy a do božieho rána vydrichmeš sa až-až. Ojojoj,   Simeon Jariabek sa vo svete tak ľahko nestratí! Najtiaž vyjsť za   dedinu a pustiť sa chodníkom poza Leštie. Potom to už pôjde jedna   radosť.
    </tei:p>
    <tei:p>
     A Šimonovi Jariabkovi je zrazu ľahko a veselo. Skoro by si   zapískal. Vykročil pevnejšie a dovolil mesiacu, aby si ho pekne   osvietil od hlavy po päty. On, Šimon Jariabek, nemá čo skrývať, môže   si tu vykračovať ako človek, ktorého cesta je jasná a rovná. Ešte   dnes, ešte toho večera, odkrojí si do remennej kapsy rezeň, hodný   rezeň slaniny, vezme do tanistry peceň chleba a – zbohom rodina:   s toporom pod pazuchou, s pobíjačkou a remennou zásterou pustí sa   v mene božom kade ľahšie, kade niet starostí s Drakom, a vyžihárňou,   s Evou, ktorá je pred bohom i pred ľuďmi jeho ženou, ale pred ním   samým je cudzárom zaťatým a nepoddajným.
    </tei:p>
    <tei:p>
     Práve na priedomí musela mu zísť na um Eva. Vyvstala mu pred očami   v ľahkom žiadostivom opare, v ktorom sa mu vždy zjavovala na lúkach,   keď za rána bosá v striebristej rose, s batôžkom na chrbte,   s rumennými lícami od prudkej chôdze, prichádzala za ním s raňajkami.   Zakaždým, keď ju tak zbadal, zaplesalo v ňom srdce radosťou: je to   jednak len jeho žena, čo sa tu náhli orosenou trávou. Už-už chcel   odhodiť kosu a vztiahnuť oproti nej ramená. Ale zakaždým búšilo ho   čosi do pŕs, sotilo ho späť, takže keď sa Eva celkom priblížila, keď   prišla k nemu na dva kroky a potreboval len vystrieť ruku, nevedel sa   na ňu ani podívať.
    </tei:p>
    <tei:p>
     I teraz sa tak zháčil, zastal na priedomí a pošúchal si dlaňou   čelo. Hej, Eva môže zvrátiť všetky jeho plány. Na Evu si musí dať   pozor. Najmä si musí dať pozor, aby nepozrel do jej očú. Do tých očú,   čo sa vedia podívať spod obočia takým kolená podlamujúcim a sily   roztápajúcim pohľadom. Eve sa vystúpi, Evu obíde na sto krokov, Eva   nesmie zasiahnuť do jeho rozhodnutia. Pomädlil si ešte raz čelo,   vdýchol zhlboka a potom odhodlane so sklonenou šijou vstúpil do   pitvora.
    </tei:p>
    <tei:p>
     Vydržal všetko, vzal na seba všetko. Dokonca vedel pravidelne   a bez zbytočného upozorňovania na seba vychlípať i polievku, čo mu   nachystala. Toto bolo vari zo všetkého najťažšie. Každý glg cítil   v pažeráku ako hrču rozpálenej žeraviny. Nik by neuveril, že   polievka, čo mu naostatok navarila ona, môže mať takúto chuť. Veď je   to len obyčajná polievka. Preto ju chlípal hrdo a zanovite ako   obyčajnú polievku. Niet v nej skúšky rozlúčenia, niet odriekania   a zabúdania, ale len rasca, zápražka a zamrvenka. No jednak len   vypotreboval skoro všetko svoje odhodlanie, kým sa mu ukázalo dno na   miske. Potom vstal a ako každého večera chystal sa určiť prácu na   zajtra. Nevie si však napochytre vymyslieť nič pravdepodobného. Ale   ona čaká na jeho slovo. Je to jediné slovo, ktoré k nej prevraví za   celý boží deň. Cíti, že naň čaká a díva sa mu do zátylia. To ho tak   vyčerpáva, tak ho to hrdúsi, že už ďalej nevládze a povie jej, na čo   tak dlho čakala. Povie jej, že sa jej vrátil a že môže k nemu ísť, že   jej nebude brániť, pretože on, jej muž, odíde ešte tej noci a urobí   miesto tomu druhému.
    </tei:p>
    <tei:p>
     To všetko jej chcel povedať. Chcel jej vyložiť, že tak to bude   najlepšie, že je to jediné múdre východisko. No zmohol sa iba na tri   slová. A jedno z nich, to ostatné, bolo ešte k tomu plné zúfalstva,   biedy, pokorenej hrdosti, bezmocnosti a všetkého toho, čo roky a roky   pred ňou skrýval, o čom sa nikdy nemala dozvedieť. Teraz je už všetko   von, teraz je už všetko spálené, teraz už berie do dlane kľučku   a zaviera za sebou dvere medzi ňou a ním.
    </tei:p>
    <tei:p>
     Potom sa zvalil na posteľ a zdalo sa mu, že zaspal alebo sa   prepadol niekam, kde prestal vnímať seba i okolie. Po čase, po dlhom   čase počul (alebo sa mu zdalo, že počuje) vrzgnúť dvere a videl   (alebo sa mu len zdalo, že vidí) mihnúť sa popod obloky jej tieň. Ide   teda za ním. Nepočkala ani len do rána. Dobre mu tak. Mal sa na to   pripraviť. Mal s tým rátať. Na čo by aj čakala ešte deň, týždeň, keď   už čakala toľké roky. A tu kŕč, čo ho dosiaľ zvieral, náhle povolil.   Napätie sa uvoľnilo a zostáva po ňom len hluchá otupenosť. Vstáva,   nohy ho poslúchajú, ale necíti v nich nijakého života. Oči vidia, uši   počujú, ale správu o tom, čo vidia, čo počujú, nepodávajú ďalej.   Hlava zostáva prázdna. Nič sa jej netýka, nič ju nezamestnáva. Nejaký   bezduchý stroj poháňa ďalej jeho telo. Telo sa mechanicky   premiesťuje, zaujíma rozličné polohy, skláňa a narovnáva sa, berie po   pamäti v mesačnom pološere z komory topor, širočinu, pobíjačku,   remennú zásteru a viaže to všetko do plátennej tanistry. Čiasi cudzia   ruka odkrojí z komína pôlt slaniny, berie peceň chleba z omarie.   Všetko je už hotové, všetko pripravené, keď sa zrazu ochabnutý   bubienok v uchu znovu napružil a začal dávať poplašné signály do   vedomia. Klop, klop. Klop, klop. Čo to? Čie sú to kroky pod oblokmi?   Rýchle sotil pripravenú tanistru pod stôl a sám sa vyvalil na posteľ.   Tajil dych a tváril sa, že spí, keď počul Evine kroky v pitvore.   Počul, ako sa tam zobliekala, a potom videl, ako vkĺzla k nemu do   izby. Mesačný svit oblizol jej vztiahnuté rameno, keď si naprávala   vlasy v zátylí, a posvietil na jej tvár, ktorá bola napodiv pokojná   a vyrovnaná. Taký istý bol i jej dych, keď si potom ľahla a keď   v izbe náhle zavládol mier, keď všetko zrazu zaplavilo neobyčajné,   sviatočné ticho. Ako dobre, ako voľne sa mu zrazu dýchalo. Akoby   niekto sňal z jeho pŕs vlkolaka, ktorý ho dlávil a cical mu krv   v hroznom, dusivom sne. Akoby ho bol v poslednej chvíli vytiahol   z priepadliska, v ktorom sa už-už zadúšal.
    </tei:p>
    <tei:p>
     Teraz je už všetko jasné. Eva sa k nemu vrátila. Mohla tam zostať,   ale vrátila sa a zostane pri ňom. Lenže práve tu je malý háčik: či   naozaj zostane? Pravdaže, zostane. Musí zostať. O to sa už postará   on, Simeon Jariabek.
    </tei:p>
    <tei:p>
     A už aj vstáva, opatrne našľapuje, pozorne sníma sekeru z rebríka   a nesmierne potichu obracia zvonku kľúč na dva spusty. Berie si ho do   vačku a kradne sa popri stenách na záhumnie. Tam chvíľu postoji, lebo   je prekvapený, že je už skoro biely deň, že nebo na východe jasne   planie ako sviatočne osvetlený oltár, že obilie stojí ticho   a nepohnute ako nábožné zhromaždenie, že sa všetko nádherne ligoce   v trblietavej rose a že mu nad hlavou vzrušene zatrilkoval škovran.   A k tomu všetkému, vyliala sa zrazu spoza návršia prosto proti nemu   taká záplava svetla a jasu, akoby odtiaľ vychádzal kráľovský sprievod   v celej sláve a nádhere. Naozaj, musel sa pritisnúť k humnu, pod   ktorým stál, aby ho tá záplava nezaliala, aby sa v nej neutopil skôr,   než stačí zachytiť dych.
    </tei:p>
    <tei:p>
     Stojí tam pod humnom s otvorenými ústami a hľadí ako prikovaný na   celé to divadlo.
    </tei:p>
    <tei:p>
     Porisko sekery vykĺzlo mu z dlane. Všetko, čo prežil nedávno,   mieša sa s tým, čo práve prežíva, akoby doň ktosi siahol obrovskou   habarkou. Na moj pravdu, je z toho pekný zátrepok: Eva, Drak, krčma,   sekera, tanistra pod posteľou, to všetko v tme, a teraz náhle toto   hýrenie svetla a jasu. Brr, cíti sa, akoby ho ktosi hodil do vody,   poriadne studenej vody, v ktorej mu naraz prešli driemoty.
    </tei:p>
    <tei:p>
     Najtiaž sa však odlepiť od steny, na ktorú je ako pribitý tisícmi   lúčov slnečného jasu. Najtiaž urobiť krok alebo dva. Tak – pôjde to.   Chlapík, čo si dá rady s kubíkovým klátom, čo rozmliaždi rumplík ako   škrupinu z vajca, poradí si aj v takomto položení. Nezabudne ani na   potrebnú opatrnosť a obíde vyžiháreň pekne zďaleka, aby sa k nej   dostal spoza lieštia, ktoré sa jej skoro dotýka ostatnými kriakmi.   Tu, práve tento ker je príhodný na pokojné vyčkanie toho, čo má   prísť. Učupí sa za ním, rozhrnie dve chvojky, čo mu zacláňajú výhľad,   a nemusí sa ani namáhať, aby mu neušlo nič z toho, čo sa deje   tamdolu. Vyčíha si vhodnú chvíľu, a ani sa nenazdá, všetko bude   hotové.
    </tei:p>
    <tei:p>
     Ostrie na sekere leskne sa s mrazivým súhlasom. Zachytili sa na   ňom tri kvapky rosy. Chvejú a trblietajú sa v rannom slnci, akoby do   nich vstúpil podivný, zahriaknutý život. Akoby sa chceli čím skôr   dostať z miesta, na ktorom prilipli. Akoby na to vynakladali   najväčšie úsilie, až sa z toho celé trasú a ihrajú dúhovými farbami.   A naozaj, po chvíli sa im to aj podarilo. Opustili ostrie sekery,   vyparili sa. Nerušia už Šimona uľakanou prítomnosťou a Šimon sa znova   pokúša sústrediť na svoju úlohu.
    </tei:p>
    <tei:p>
     Naoko nič sa už v blízkosti nedeje. Všetko stŕplo v napätom   vyčkávaní príhodnej chvíle. No Šimon ešte vždy postihuje množstvo   drobných chvejivých pohybov, ktoré rozptyľujú jeho pozornosť.   Neviditeľná ruka ustavične premiesťuje kulisy scenérie.   Striebrošedivé fľaky orosenej trávy menia navidomoči tvar a polohu,   sťahujú sa do tônistých miest a ich pôsobnosť v tejto dráme blíži sa   nezadržateľne k tragickému vyvrcholeniu. K rovnakému účinku speje   hrozivé preskupovanie chmár na obzore. Podľa povelov neznámeho   komandanta sústreďujú sa v mohutných šíkoch k tomu istému miestu na   oblohe, pripravené každú chvíľu vyraziť na rozhodujúci útok. Obrys   hôr, ktorý znáša všetku ťarchu chvíle, celý sa chveje   nedočkavosťou.
    </tei:p>
    <tei:p>
     Kde však ostáva Drak? Jeho výstup je už dostatočne pripravený.   Každú chvíľu môže sa zjaviť sprava či zľava. Najpravdepodobnejšie je,   že sa ukáže v dverách vyžihárne. Dvere neslobodno v nijakom prípade   spustiť z očú. Nie je však vôbec vylúčené, že sem nevpadne od chrbta   a že nerozrieši situáciu nejakým nadprirodzeným zásahom.
    </tei:p>
    <tei:p>
     Ba hej, len to by nám chýbalo! Pre istotu preskúmame ešte raz   a dôkladne okolie. Vľavo a vpravo je všetko v poriadku. No tu sa čosi   pohlo. Eh, to len jašterička vystrčila zvedavý rypáčik spomedzi   raždia. A tu čosi šuchlo. To zas žltochvost zahniezdil sa v hniezde.   No toto – fuj, aby ťa parom vzal! Ohavné zatúlané kocúrisko duluje   pomedzi kry za mladými vtáčatami.
    </tei:p>
    <tei:p>
     Ale teraz – teraz sa konečne zjavil Drak! A naozaj… nevychádza   dverami, vynoril sa spoza uhla svojej chalupy. Ako dlho tam bol a čo   tam mohol stvárať? Nesie v rukách rebrík a díva sa skúmavo pod   ústrešie. Azda len netrčal cez celý čas na streche a nepozoroval nás   ponad jej hrebeň? Nie, zdá sa, že je to nemožné: rebrík je na to   prikrátky. Čo však má za lubom, čo hľadá pod ústreším? Ah, áno, je   tam plno lastovičích hniezd. Za jeho neprítomnosti nikým nevyrušované   rozmnožili sa tam náramne. Ale nie, neráňa ich dolu, na to by mu   stačila žŕdka. Naopak, skúma každé hniezdo jednotlive a pod tie,   ktoré sú plné, pribíja úzke doštičky. Už rozumieme. Pekné zamestnanie   pre chlapa. A koľko práce si s tým dáva. Ako starostlivo vymeriava,   aby doštičky ležali pekne v jednom rade. Vzal si na to dokonca   nebožiec. Vŕta, hľa, diery pre drevené kliny pod doštičky. Zrejme len   preto, aby priamym zatĺkaním klinov do steny nevyplašil lastovičky   z hniezd. Nuž toto! Naozaj sme nečakali, že nájdeme Draka pri takomto   zamestnaní. Zdá sa, že naše poslanie sa tým skončilo. Či možno skočiť   od chrbta na chlapa, ktorý si dáva toľko roboty s ošetrovaním   lastovičích hniezd?
    </tei:p>
    <tei:p>
     Teraz, hľa, lezie dolu rebríkom, dvíha čosi zo zeme a prikladá   k ústam. Celkom zreteľne vidno lastovičie mláďa, a jeho rozpľaštený   zobáčik so žltými fľakmi v kútikoch. Pritkýna si ho k ústam a dáva mu   slinu spomedzi našpúlených perí. Áno, práve tak sme to robili ako   deti. Kto by si však na to dnes spomenul, keby nie Draka. Naozaj, je   trápne dívať sa, keď sa dospelý človek zamestnáva vecami, ktoré   patria deťom. Odplazíme sa trochu ďalej. Naša úloha je už aj tak   skončená. Keby sa tu bol ukázal chlap, chovali by sme sa ako chlapi.   Keďže sa však zjavil taký, čo sa zamestnáva vecami pre chlapa   nepochopiteľnými, nebudeme ho vyrušovať a odídeme po svojej práci.   Nech nás za to vysmejú tí, čo to nebudú schopní porozumieť!
    </tei:p>
   </tei:div>
   <tei:div type="chapter">
    <tei:head>
     <tei:hi>
      5
     </tei:hi>
    </tei:head>
    <tei:p>
     Drak sa vrátil o Jáne. To je čas, keď je všetko v kvete, keď sa   nad lúkami a nad tablami prvej ďateliny stelie omamujúca vôňa   medonosného nektáru, keď sú včely v pilnej práci, keď pomedzi   zemiakovú vňať vyrážajú prvé kvety ohnice, keď na jačmeni môžeš už   nahmatať v kukle lístia mäkký klas, ktorý tu dýcha ako plod   v matkinom tele. Je to čas plný sladkého vyčkávania, keď úroda nie je   ešte dozretá, ale ukazuje sa už v mnohosľubných a pestrých kobercoch,   rozložených po celom chotári. Áno, to je čas, keď gazdovia vystavajú   večierkom na podstení, spokojne bafkajú z fajok a skúseným okom   pozorujú oblohu: „Spŕchne, lebo mesiac má dvor.“ – „Vyčasí sa, lebo   Kriváň prestal fajčiť.“ – „Príde vietor, lebo obloha pri západe slnka   je celá červená.“ Hej, hej, staré, múdre hlavy sú na to, aby oznámili   tieto veci mladému pokoleniu, ktoré o nič nedbá a myslí iba na   nedobizeň.
    </tei:p>
    <tei:p>
     Až do Jána, až do návratu Drakovho, je všetko tak, ako má byť:   korienky naberajú vlahu z útrob zeme, vlaha sa mení na miazgu, miazga   prúdi hore steblom, dostáva sa k zrnu a zrno sa nalieva mliečnou   šťavou. Po Jáne prišla však náhla šuchotá a celý tento úsilný   a vytrvalý dej je surovo prerušený. O Jakube je už tráva celkom   vycivená, zbožie zaškrelo, kravám prischlo mlieko a zem v hlinitých   miestach sa natoľko rozpukala, že je nebezpečné hnať tade statok, aby   si v širokých jazvách, otvorených, prisámvačku, až do jazerných   pekiel, nepolámal ratice. Ak do týždňa poriadne nespŕchne, ak zem   znova nenamokne, príde bieda a hlad.
    </tei:p>
    <tei:p>
     S krmom sa gazdovia beztak už rozžehnali. Tá trocha vyschnutej   trávy a kyslej šivariny, ktorú sa koscom podarilo uškudliť na   slatinách a vlhčinách, nevydrží ani do Vianoc. Potom príde rad na   snôpky, ktoré budú gazdovia stŕhať zo slamených striech a rezať ich   na sečku. I pýrnica s ostrými okrajmi, až si od nej prsty dorežeš,   ktorá vyrastie v horách v tôni svrčín i za takejto suchoty, dostane   sa znovu ku cti. Ženy s kosákmi a plachticami začínajú už na ňu   chodiť v celých húfoch a vláčia ju do prázdnych humien a šôp.
    </tei:p>
    <tei:p>
     Pritom je každému nápadné a všetci na to myslia, že to má byť už   druhý suchý rok za ich pamäti. Ten prvý skončil s Drakovým odchodom   z dediny. Tento druhý začína sa jeho návratom.
    </tei:p>
    <tei:p>
     Ľudia si zasa spomínajú na odpornú chuť lobôdky, na chlieb upečený   z pýru. Bezzubí starci omáľajú v ústach spomienky ešte protivnejšie.   Nik už nevydrží počúvať tie ich reči o spuchnutých tvárach a nadutých   bruchách, o ledva sa tmoliacich údoch. Mladí okrikujú starcov   a vyháňajú ich na priedomie. No oni večne len melú svoje, až sa ti   z toho žalúdok obracia a v zlosti schytil by si najradšej tiesk,   vidly, či čo máš práve poruke, a šmaril za tým… za tým…
    </tei:p>
    <tei:p>
     Hej, najhoršie je, že nemáš viditeľného nepriateľa, ktorého by si   chytil za hrtan a poriadne ním zatriasol, kým by nepustil z ufúľaných   paprčí to, čo patrí len tebe, čo si si statočne vydrel zo zeme. Lebo   tie babské rečičky o kliatbe, o božom treste sú len na smiech. Ak by   tu mal mať niekto slovo, mohol by to byť len on, ten, ktorého sa   okúňajú i len spomenúť, ktorému sa vyhýbajú, na ktorého by najradšej   ani nemysleli.
    </tei:p>
    <tei:p>
     A potom, ako sa aj s ním dostaneš do reči, kde sa s ním stretneš,   keď ani nevylezie z brlohu? Sporé chýry, čo sa o ňom dostanú do   dediny, sú všetky od pastiera, ktorý večer durí kravy okolo jeho   vyžihárne. Celý týždeň strávil vraj riadením chalupy: pahoval šindeľ,   pobíjal strechu, bielil dom zdnuky i zvonku, opravoval okenice   a zámky na dverách, čistil studňu a presúšal na slnci hromadu   všelijakého haraburdia. Akoby sa tu chcel usadiť naveky. Akoby sa   chystal doviezť si do domu mladú nevestu.
    </tei:p>
    <tei:p>
     Všetci pritom myslia na Evu. Na Eve nebadať však ničoho. Nik ju   s Drakom nevidel, nik ju nepristihol na podozrivom mieste, hoc baby   striehnu na každý jej krok. Ani v jej tvári, ani v jej pomere   k Šimovi nebadať nijakej zmeny. Tí dvaja sa zrejme tvária, akoby sa   nič nebolo stalo, akoby Drakov návrat nebol uviedol do pohybu lavínu   udalostí, ktorá ich hrozí zasypať i s celým činom. Nič si, hľa,   nerobia z toho, že ľudia sa už boja vyjsť do poľa, že postávajú   nečinne popred domy, že sa zavrtávajú ako sysle do zvyškov lanského   sena na šope, kde trávia bezútešné hodiny. Netýka sa ich vari, že   ostatní prestávajú sa už modliť i pozerať k nebu, ktoré zostáva deň   po dni rovnako neúprosné a rozpálené ako žeravý kotol, pod ktorým je   prichlopené všetko to spoločné trápenie. Chodia okolo, akoby sem   nepatrili, pri nikom sa nepristavia, nikomu sa neprihovoria.
    </tei:p>
    <tei:p>
     Pravda, ich chovanie nie je dôležité, v časoch, ako sú tieto,   nemôžeš čakať od ľudí mnoho dôvernosti. Horšie je, že na dovŕšenie   nešťastia začínajú sa po horách zjavovať ohne. Cez deň vidno tam len   biely obláčik, naoko celkom nevinný, k večeru ukazujú sa však ohne   naraz i na šiestich miestach. Najprv celkom nepatrné, akoby nad   obzorom pribúdali len nové hviezdy. Potom čoraz nápadnejšie, akoby   tam zatúlané lesné bytosti rozkladali oneskorené svätojánske vatry.   Ľudia, vysedávajúc na priedomí, upierajú k nim zrak s vytrvalým   a mlčanlivým záujmom.
    </tei:p>
    <tei:p>
     Napínajú sluch, pretože sa im chvíľami naozaj zdá, akoby vietor   donášal odtiaľ úryvky ťahavej jánskej melódie.
    </tei:p>
    <tei:p>
     Požiare sa zo dňa na deň šíria, vietor ich prenáša z miesta na   miesto, až celý severný obzor žiari nocou ako ohnivý veniec pod lysým   temenom hôľ. Teraz sa to už nepodobá nevinným svätojánskym ohňom,   teraz to už vyzerá, akoby obzor obkrúžila svorka lačných šeliem   s ohnivo planúcimi okáľmi. Cez deň ustupuje svorka do úzadia, no   večerom približuje sa už na okraj chotára, kde číha neodbytne   a vytrvale na korisť.
    </tei:p>
    <tei:p>
     Napokon ohnivá barikáda oddeľuje celý masív hôľ od lúk a polí.   Uzaviera dolinu Kôprovú i dolinu Tichú, tak isto Račkovú s Jamnickou   a Gáborovou.
    </tei:p>
    <tei:p>
     Na moj veru, to už prestáva všetok špás: na konci Kôprovej, hlboko   v Temných smrečinách pasú sa tunajšie voly. Ak sa dačo nestane, ak   bude treba vyhnať statok nad kosodrevie, pozdychá tam hladom, pohluší   sa na skalách a po úšustoch.
    </tei:p>
    <tei:p>
     Vyše dvoch týždňov neprišla odtiaľ nijaká zvesť. Gazdovia, čo sa   vybrali v nedeľu k statku so soľou, museli sa od Podbanského   vrátiť.
    </tei:p>
    <tei:p>
     – Neprejde tade ani myš.
    </tei:p>
    <tei:p>
     – A nedala by sa hora dákym činom ratovať?
    </tei:p>
    <tei:p>
     – Ani pomyslieť. Všetko je suché ako práchno, horí samo od seba.   Tu zahasíš, a tam sa ti oheň prederie popod zem, za koreňmi, aj o dve   siahy ďalej.
    </tei:p>
    <tei:p>
     – No sú predsa chodníky, pirte po divých kozách a pytliakoch,   ktoré vedú ponad les a ku ktorým sa oheň nedostane. Nedalo by sa   tadiaľ?
    </tei:p>
    <tei:p>
     – Sú také chodníky, lenže parom sa v nich vyzná. Zablúdiš, krk si   vytruštíš a osohu nespravíš žiadneho.
    </tei:p>
    <tei:p>
     V nedeľu pred sv. Jakubom zišiel odtiaľ konečne pastier. Celý   doráňaný a ošmrhlený, akoby sa bol v pahrebe vyváľal. S vatráľom pod   pazuchou, s mačkami na krpcoch, s náramne cifrovanou kapsou po boku   a s podivným, nepríčetným výrazom v tvári, kráčal dolu dedinou.   Kráčal prostriedkom cesty, nikde sa nepristavil, a tým, čo mu podišli   v ústrety, ledva odvetil, ani sa im pritom nepozrúc do tvárí:
    </tei:p>
    <tei:p>
     Hej, zo Smrečín ide…
    </tei:p>
    <tei:p>
     A kadeže sa prebil, veď naši nemohli…
    </tei:p>
    <tei:p>
     Popod Škaredý žľab prešiel. Mykol hlavou, akoby to bolo toť na   záhumní.
    </tei:p>
    <tei:p>
     Popod Škaredý…?
    </tei:p>
    <tei:p>
     Tak je, popod Škaredý žľab.
    </tei:p>
    <tei:p>
     A zvedavcom odkväcla brada: Počuli ste? Popod Škaredý žľab   prešiel.
    </tei:p>
    <tei:p>
     Cez Nefcerku, či ako? Musel cez Nefcerku.
    </tei:p>
    <tei:p>
     Nuž toto! Chlapík, ten náš pastier. Popod Škaredý žľab sa ti   pustí. Nik to meno predtým nepočul, no stačí ho raz počuť, aby v tebe   vzbudilo rešpekt.
    </tei:p>
    <tei:p>
     Čosi nie je však v poriadku, nezdá sa, že by bol pastier hrdý na   svoj výkon. Popod Škaredý žľab prejde a, hľa, nikomu sa tým   nepochváli, pri nikom sa nepristaví, kráča rovno k bývaniu,   starostovmu. Vec je, nebodaj, natoľko vážna, že sa musí zvolať obecný   výbor.
    </tei:p>
    <tei:p>
     Bodaj by aj vážna nebola! Púšťal by sa dakto len tak z pasie popod   Škaredý žľab! Hľa, už aj chodí hajdúch s úradskou palicou, odznakom   richtárskej moci, z domu na dom po boženíkoch a výborníkoch. O chvíľu   začínajú sa boženíci a výborníci trúsiť po jednom, po dvoch   k richtárovmu bývaniu. Sviatočne vyholení, v nachvat obutých čižmách,   s nachýlenou hlavou, akoby načúvali radám neviditeľného pobočníka,   kráčajúc hore dedinou vážne a dôstojne. Sú obťažkaní vedomím svojej   dôležitosti a všetci prísne uzavretí pred akoukoľvek pletkou. Dedina   sa díva za nimi mlčky a s úctou. Azda ich predsa len Duch svätý   osvieti a oni nájdu východisko z tejto šlamastiky. Lebo veď človek   nemusí byť ani boženíkom, aby videl, o čo ide. Prázdne šopy, ohrozená   úroda, všetko sa dá prekonať, ak statok vydrží na holiach aspoň do   Mitra. I keď nemá bohvieakej paše, predsa tam len častejšie spŕchne,   vrchy pritiahnu vlahu, cez noc bývajú tam rosy a na zápačných   stranách nájdu sa vždy vlhčiny, kde tráva zostane svieža i v takejto   šuchote. V kotlinách popod štíty udrží sa sneh cez celé leto.   Vymokajú odtiaľ potôčky a vlažia zem poniže. Ak tam teda vydrží   statok do Mitra, zašanuje sa tá trocha krmu, čo sa im podarilo   uškudliť, kým prišli suchá. Ale ak statok musí predčasne zísť alebo   ak tam, nebodaj, pokape… A tu sa z predovratí pohýnajú námesačné   tváre. Okúňavo sa blížia k richtárovmu domu, postávajú popod uhly   a bezradne tlačia ruky do rázporkov v nohaviciach. Nik ich sem   nevolá, nik sa ich neopýta na radu, no ide o vec spoločnú a chcú byť   aspoň o pár krokov bližšie k miestu, kde sa o spoločnej vecí   rozhodne.
    </tei:p>
    <tei:p>
     Richtár pozavieral ponajprv starostlivo dvere a presvedčil sa, že   v pitvore nikto nenačúva. Len potom vzal z poličky krpku s nápojom   a potrebný počet úradných pohárikov. Ponalieval s richtárskou   rozvážnosťou, a keďže zostal stáť, s úradskou palicou v ruke,   s klobúkom na hlave, nesadli si ani ostatní. Vážnosť veci si to   zrejme tak vyžadovala. Zazdravkali si postojačky s náležitou   obradnosťou.
    </tei:p>
    <tei:p>
     No ani po tejto obvyklej príprave každého úradného rokovania   nenašiel hneď richtár slovo. Stál uprostred izby, najobjemnejší zo   všetkých, a díval sa chlapom rad-radom do tvárí, akoby ich chcel   pohľadom sprisahať. Potom náhle, bez akéhokoľvek prechodu, udrel   doprosta:
    </tei:p>
    <tei:p>
     – Chlapi, zle je.
    </tei:p>
    <tei:p>
     Zabudol dokonca na patričnú formu, neoslovil ich „páni úradskí“,   nepovedal im „slávny výbor“, nazval ich jednoducho chlapmi.
    </tei:p>
    <tei:p>
     A chlapi sa zaknísali, rozpačité odkašlali.
    </tei:p>
    <tei:p>
     – Zle je, chlapi, – opakoval richtár. –
    </tei:p>
    <tei:p>
     Statok v Temných smrečinách potrebuje pomoc. Zdychá od hladu. Oheň   ho zastihol vyše Skoku. Kto vieš radu, vrav, kým je čas.
    </tei:p>
    <tei:p>
     Chlapi sa znovu zaknísali, znovu rozpačite odkašlali. Potom si   spomenuli, že majú medzi sebou pašienkového gazdu. Obracajú k nemu   tváre, vytŕčajú proti nemu brady: Vrav ty… hovor, keď si gazda nad   pasienkami.
    </tei:p>
    <tei:p>
     Gazda sa okúňa, ukazuje prázdne dlane, že ani on nemá v nich viac   ako ostatní:
    </tei:p>
    <tei:p>
     – Ja! by som aj, tento, hádam, aby som tak povedal…
    </tei:p>
    <tei:p>
     Z toho veru nik nezmúdrel. Richtár sa zamračil, mávol rukou a dáva   slovo pastierovi.
    </tei:p>
    <tei:p>
     Ten má svoju reč naštudovanú. Pripravil si ju cestou z Temných   smrečín. Bez rozpakov sa začne prehŕňať v cifrovanej kapse a vyberá   odtiaľ za hrsť žltej škutiny. Kladie ju na stôl pred úradských.
    </tei:p>
    <tei:p>
     – Toto, – vraví, – žerie váš statok. Ak myslíte, že na tom vydrží   do Mitra, nedbám. Ja si však myslím, že na takej paši nevydrží ani   týždeň.
    </tei:p>
    <tei:p>
     Gazdovia berú škutinu medzi prsty, voňajú k nej, mädlia ju   znalecky v dlani.
    </tei:p>
    <tei:p>
     – Krma je to nanič.
    </tei:p>
    <tei:p>
     – Statok na nej pozdychá.
    </tei:p>
    <tei:p>
     – Ale čo s ním, aby nepozdychal?
    </tei:p>
    <tei:p>
     – Na to som prišiel, aby ste povedali, čo s ním, – vraví   pastier. – Ja si ho na svedomie neberiem. A priam poviem, keby bolo   podľa môjho, najradšej by som ho zahnal rovno do plesa. Aspoň by sa   dlho netrápil, aspoň by už raz prestalo to… to… – (pastier nevie   nájsť slovo) –… to strašné húkanie. Nezjednal som sa na to, nemôžete   mi rozkázať, aby som každú noc počúval, ako statok bučí od hladu, až   sa celá dolina ozýva, ako sa mu porúha v jeho trápení, ako bučí vedno   s ním Durný, Čubrina, Hrubý, Kôprový, a čo ja viem, ako sa všetky tie   vrchy dookola volajú. Každý inakšie, každý svojím hlasom. Až ti mráz   chodí po chrbte, až sa ti dych stavia. Darmo pcháš hlavu do kamizola,   darmo zuby zatínaš, to príšerné vytrubovanie, to strašné húkanie je   všade. Nakoniec sám začneš zavýjať, sám začneš uhúkať ako pomätený.   A to je najhoršie… to je potom najhoršie. Ozvenu neprehlušíš, čím   tuhšie bučíš, tým tuhšie ti odpovedá. A vydrží vždy dlhšie ako ty.   Vždy má ostatné slovo. Rozrehoceš sa ako blázon, a ona sa ti porúha   rehotom, preklínaš ju, a ona prekľaje teba. Nakoniec… nakoniec už   naozaj nevládzeš a začneš mlátiť vôkol seba voslep kyjakom. Akoby si   z rozumu postupoval, akoby sa ťa besnota chytala. Nemáš sa na kom   vyvŕšiť, nemáš komu slova povedať, si sám, sám v tomto strašnom   klepci, s tým strašným húkaním všade vôkol seba. Neujdeš mu,   neskryješ sa pred ním, je s tebou vždy a všade…
    </tei:p>
    <tei:p>
     – Tak, aby ste vedeli… (pastier si vydýchol a utrel dlaňou spotené   čelo) – aby ste teda vedeli, čo sa porobilo s vašou čriedou, akého   máte pri nej pastiera. Nemôžem, nechcem sa ta viacej vrátiť. Ak ma   prisilíte, ak ma budete nútiť, tu, bohuotcuprisám, zaženiem čriedu do   jazera a sám sa vám tam obesím.
    </tei:p>
    <tei:p>
     Takáto je reč pastierova, ktorú si pripravil cestou z Temných   smrečín. Na potvrdenie Všetkého zosňal pri posledných slovách klobúk   z hlavy a prežehnal sa krížikom na čele. Spočiatku pri reči stál   a rectoval ju ako spamäti. V polovici začal habkať po slovách,   hovoril prerývane a spustil sa na lavicu konca stola. Sedel tam   s roztiahnutými kolenami, mädlil v rukách klobúk a díval sa   vyplešteným zrakom stále na to isté miesto pod stolom, akoby tam   videl čosi, čo ho ťahá do neodvratnej záhuby, od čoho nemôže odtrhnúť   oči.
    </tei:p>
    <tei:p>
     Gazda s richtárom, prísažnými a boženíkmi stoja okolo neho ako   pribití. Dívajú sa na meravú pastierovu šiju a nevedia pomôcť sebe   ani jemu. Konečne sa richtár vzchopil, otriasol sa ako pes, keď   vylezie z vody, rozhliadol sa po prítomných a ako vždy našiel i teraz   múdre východisko:
    </tei:p>
    <tei:p>
     – Napime sa, chlapi.
    </tei:p>
    <tei:p>
     Ostatní ožili, akoby sa razom prebrali z ťažkých driemot.
    </tei:p>
    <tei:p>
     – Tak je, napime sa.
    </tei:p>
    <tei:p>
     Richtár ponalieval a chlapi si štrngajú. Len pastier sedí   nevšímavo ako predtým, stále akoby načúval príšernému húkaniu hladnej   čriedy.
    </tei:p>
    <tei:p>
     – Kubo, há, Kubuš, počuješ, napi sa aj ty. Preberieš sa.
    </tei:p>
    <tei:p>
     Pastier sa strhne a díva sa vôkol seba nepríčetným zrakom. Na   dúšok prevráti kalištek z richtárovej ruky a znovu sa ponorí do   mlčania.
    </tei:p>
    <tei:p>
     – A čo, Kubuš, čo povieš, nedala by sa črieda dostať z doliny   nejakou inou cestou, nie cez Sihly?
    </tei:p>
    <tei:p>
     Pastier sa zadíva na pašienkového gazdu dlhým pohľadom, akoby ho   nepoznával. Potom zažmurká a pretrie si pery jazykom.
    </tei:p>
    <tei:p>
     – A čo myslíte, gazda, – začne unaveným hlasom, akoby vysvetľoval   vec, ktorá je každému jasná, – čo myslite, že som na to sám   neprišiel, že som nehľadal dajaké východisko? Troje liet už pasiem   v Smrečinách, ale o takom východisku neviem. Druhého východiska   odtiaľ niet.
    </tei:p>
    <tei:p>
     – A predsa je, viem o takom východisku. Kto to povedal? Kto sa   opovážil? Čí je to hlas? Pokojný, rozvážny a celkom tichý. Všetky   tváre obracajú sa k dverám. Z kúta odo dvier pohla sa vysoká, temná   postava a postúpiac o dva kroky, zastala si s obnaženou hlavou,   s klobúkom pridŕžaným obidvoma rukami na prsiach rovno proti svetlu,   čo sa sem práve vodralo cez tesný oblôčik. Nik nezbadal, kedy sem   vošiel, no v tej chvíli nik na to ani nepomyslel, to, čo práve   povedal, bolo dôležitejšie ako záhadný spôsob, ktorým sa sem dostal.   Dívali sa naň a všimli si, každý si to musel všimnúť na prvý pohľad,   že ako tu stojí s obnaženou hlavou, má vlasy skoro načisto šedivé   a že sa sivou farbou nápadne odrážajú od tmavej opálenej tváre i od   krátkych fúzov a hustých obŕv, ktoré má dosiaľ čierne ako žúžoľ.   A potom si tiež všimli, že spod pásky na ľavom oku tiahne sa mu cez   čelo až dolu k lícnej kosti dávno zahojená, jasne ružová jazva. No   najnápadnejšie vari bolo, že sa ozval celkom ticho, skoro šeptom a že   ho predsa každý počul, každý sa strhol a obrátil k dverám, kde   stál.
    </tei:p>
    <tei:p>
     – Jestvuje také východisko, – opakoval po chvíli. – Viem o ňom.   Medzi Čubrinou a Liptovskými múrmi. Volá sa Závory.
    </tei:p>
    <tei:p>
     – Závory? – opakoval pastier udivene.
    </tei:p>
    <tei:p>
     – Tak, Závory.
    </tei:p>
    <tei:p>
     – Ale veď cez Závory sa príde do Tichej a Tichá horí tak isto ako   Kôprová.
    </tei:p>
    <tei:p>
     – Z Tichej treba ísť na Tomanovo. Pastier mávol rukou: – Za   Tomanovým
    </tei:p>
    <tei:p>
     je Poľská…
    </tei:p>
    <tei:p>
     – Tak je, Poľská, – prisvedčil Drak pokojne.
    </tei:p>
    <tei:p>
     – A hádam sa nazdávaš, že tade prejdeš, že ti Poliaci dajú pokoj.   Kradnú statok z našich vlastných dolín, a ty im ho chceš doviesť až   predo dvere.
    </tei:p>
    <tei:p>
     – Musíme to skúsiť.
    </tei:p>
    <tei:p>
     – Dobre, dobre… Ale z Poľskej, ako sa chceš dostať z Poľskej?
    </tei:p>
    <tei:p>
     – Popod Kamenistú, cez Pyšné. Kamenistá je nie ešte ohňom   zavretá.
    </tei:p>
    <tei:p>
     Pastier znovu mávol rukou: – Cez Pyšné, s čriedou cez Pyšné, ani   kŕdeľ oviec tade nepreženieš, nie to čriedu volov.
    </tei:p>
    <tei:p>
     – Musíme to skúsiť, iného východiska zo Smrečín niet.
    </tei:p>
    <tei:p>
     – Musíme, musíme, kto sú tí „musíme“, ty a ešte kto?
    </tei:p>
    <tei:p>
     – Ja a ten, čo sa ku mne pridá.
    </tei:p>
    <tei:p>
     – Ty a ten, čo sa k tebe pridá?
    </tei:p>
    <tei:p>
     – Hej, ak páni úradskí dovolia. – Drak sklonil hlavu, akoby nemal   viac čo povedať a čakal na odpoveď.
    </tei:p>
    <tei:p>
     Úradskí, boženíci a výborníci pozerajú jeden na druhého, pozerajú   na richtára. Richtár sa ošíva, úradskí sa ošívajú. Prišlo to trochu   náhle. Nevedia: majú alebo nemajú sa pustiť s Drakom do reči.   Prepadol ich nečakane, keď boli v úzkych a nevedeli si rady. Teraz   ich má v hrsti, núka im pomoc, ktorú nemôžu odmietnuť, pretože inej   pomoci niet nablízku. Tu richtár vytrčí proti nemu bradu a pozrie mu   rovno do tváre.
    </tei:p>
    <tei:p>
     – A čo za to chceš, akú odmenu si žiadaš, ak dovedieš čriedu   v poriadku domov?
    </tei:p>
    <tei:p>
     Drak chvíľu rozmýšľal, podíval sa do klobúka, ktorý si stále držal   na prsiach, akoby v ňom mal napísanú odpoveď, a potom odvetil oveľa   miernejšie, než sa patrilo odvetiť na richtárov podráždený tón:
    </tei:p>
    <tei:p>
     – Nežiadam si za to nič, žiadnu odmenu, len mi dovoľte, – a tu   zaváhal, akoby rozmýšľal, či sa má ešte viac uponížiť, – len mi   dovoľte kopať znova hlinu pod Peklom.
    </tei:p>
    <tei:p>
     – Hlinu pod Peklom?
    </tei:p>
    <tei:p>
     – Tak.
    </tei:p>
    <tei:p>
     Chlapi sa zamrvili, zbili hlavy dovedna, začali šuškať jeden   druhému do ucha. Po krátkej porade oznámil richtár rozhodnutie   obecného výboru: Dobre, Drak môže ísť po čriedu, môže pojať so sebou,   koho potrebuje. – Ale, – richtár urobil významnú pomlčku a zdvihol   vystretý ukazovák, – ak sa do týždňa nevráti, s čriedou alebo bez   nej, zhorí jeho chalupa do základov. Sám on, richtár, dá rozkaz, aby   ju zapálili. Také je rozhodnutie obecného výboru, tak nech sa   stane.
    </tei:p>
    <tei:p>
     – Na zdravie teda!
    </tei:p>
    <tei:p>
     – Na zdravie vospolok! Aby nás pánbožko od škody a zlej moci   zachovať ráčil.
    </tei:p>
    <tei:p>
     Štrngli si všetci dokola okrem Draka. Draka vynechali. Draka   prepustil richtár stručným: – Môžeš ísť. – Na odchode, keď už stál vo   dverách a držal kľučku, pripomenul mu ešte raz:
    </tei:p>
    <tei:p>
     – A pamätaj…! – Ako mal vo zvyku, zdvihol opäť ukazovák významne   pred oči a podíval sa na Draka spod skloneného čela. Drak sa napolo   otočil, vrátil richtárovi jeho pohľad, zdalo sa, že chce čosi   povedať, no potom akoby si to rozmyslel, sklopil zrak a dotknúc sa   dvoma prstami strechy na klobúku, zavinšoval im dobrého zdravia.
    </tei:p>
    <tei:p>
     – Pôjdem na noc, – povedal. A doložil:
    </tei:p>
    <tei:p>
     – Ak sa chce niekto pridať, ak chcete niekoho so mnou poslať, nech   sa na mraku ohlási. – Zohol sa v nízkych dverách a zavrel ich za   sebou spakruky.
    </tei:p>
   </tei:div>
   <tei:div type="chapter">
    <tei:head>
     6
    </tei:head>
    <tei:p>
     – Náramne sme to zaonačili.
    </tei:p>
    <tei:p>
     – Peknej kaše sme si navarili.
    </tei:p>
    <tei:p>
     – Len čo je pravda, baranca sme na vlka zverili.
    </tei:p>
    <tei:p>
     – Hahaha.
    </tei:p>
    <tei:p>
     – Čit!
    </tei:p>
    <tei:p>
     – Môžem sa vari zasmiať, hahaha. Prekabátil nás. Poriadne nás   prekabátil. Ak, vraj, páni úradskí dovolia… Čože by nedovolili.   Všetko dovolia. Sami sa ti ponúknu.
    </tei:p>
    <tei:p>
     – Dobre si to vyrátal. Dobre vyčíhol pravú chvíľu, huncút jeden.   Iste za dverami načúval, počkal, kým Kubuš dokončí, a keď videl, že   sme v závoze, že nemôžeme čihi ani hot, vošiel a pekne sa predstavil:   Viem, vraj, o priechode, viem, ako statku pomôcť… ak páni úradskí   dovolia… Hahaha, dostal nás, dostal, figliar jeden.
    </tei:p>
    <tei:p>
     Vec má naozaj i žartovnú stránku. Teraz, keď krpka – frajerka   neverná – koluje už po tretí či po štvrtý raz od úst k ústam a každý   sa s ňou môže pomaznať podľa chuti, teraz by sa už radi zvesela   zasmiali. A keby nešlo o celú čriedu, keby sa to bolo stalo niekomu   inému, aj by sa nasmiali do popuku. Či je to nie špás prísť si po   čriedu rovno do obecného výboru a dostať ju, dostať pekne z rúčky do   rúčky, so schválením richtárovým, všetkých prísažných a boženíkov!   Nech som dobrý, deti našich detí to budú spomínať ako najpodarenejší   fígeľ, čo sa kedy u nás stal.
    </tei:p>
    <tei:p>
     I richtár by sa zasmial, no richtárovi sa patrí murgotiť. Stojí   pri peci, ďube zlostne richtárskou palicou do hlinenej podlahy   a nadúva sa ani moriak.
    </tei:p>
    <tei:p>
     – Dobre teda, – vybuchne odrazu, – pošlem za ním hajdúcha, poviete   mu, vy mu to poviete, – ukazuje prstom z jedného na druhého, – aby   nikam nechodil, že ste našli inakší spôsob, ako statku pomôcť.
    </tei:p>
    <tei:p>
     – Aj mu to povieme. Nech len príde, sám mu to poviem.
    </tei:p>
    <tei:p>
     – Počkaj, kmotre, pomaly do vŕška, nezadychči sa. Čože mu povieš?   Že sám statok dovedieš, či ako?
    </tei:p>
    <tei:p>
     – Ja, že by ja? Povedal som to? Počul to tuná niekto? – Kmotor sa   poľakane rozhliada po ostatných. – Najprv nech pašienkový gazda… Nech   on povie čo a ako.
    </tei:p>
    <tei:p>
     S pašienkovým je zle. Pašienkový bol rád, že mu táto starosť   spadla z pliec, a teraz aby znova. Mrští tvár a chytá sa za kríže.   Chcel by im pripamätať, že má v nich od jari lámku. No darmo sa myká,   darmo sa vykrúca, ich pohľady sú nemilosrdné, čakajú na odpoveď.
    </tei:p>
    <tei:p>
     – Aj by som išiel. Sám by som išiel. Ale kdeže v parome tú tie   Závory, či ako povedal.
    </tei:p>
    <tei:p>
     Ozaj, ozaj, nikto poriadne nevie, kde sú Závory. A okrem toho má   každý odrazu hromadu pilnej práce: krava je na otelení, žena na   zľahnutí, dievka či sa neprespala…
    </tei:p>
    <tei:p>
     – Viem, viem, – skáče im richtár do reči. – V komore sa myš   okotila, kura vajce zniesla, poriadny gazda nemôže opustiť domácnosť   v takom položení. Pôjdem teda po statok sám. Chcete?
    </tei:p>
    <tei:p>
     – Že by naozaj? Konečne… no nie, s tým jeho pupkom.
    </tei:p>
    <tei:p>
     – Hej, choď, ale brucho si nechaj doma.
    </tei:p>
    <tei:p>
     – Hahaha.
    </tei:p>
    <tei:p>
     Teraz je tu konečne nálada, keď sa dá o veci hovoriť vojne a bez   preháňania. Richtár sa v tom vyzná. Chlapík – ten náš richtár. Hotový   fiškál. Chlapi ho opäť počúvajú ako svojho rechtora. Sedia spôsobne   okolo stola, s bradami v dlaniach, s lakťami naširoko rozloženými,   s klobúkmi sotenými do tyla a s očami upretými na richtára. Počúvne   detičky pred pánom rechtorom.
    </tei:p>
    <tei:p>
     A richtár im to vykladá pekne od začiatku, od prvých rodičov pádu,   aby každý pochopil, aby sa ani jeden neskôr nevyhováral.
    </tei:p>
    <tei:p>
     – Tak je, chlapi, máte pravdu. Drak nie je náš človek, nemôžeme mu   dôverovať. Ale máme lepšieho? Trúfa si niekto miesto neho? Kto z nás   sa vyzná vo vrchoch, čo tu spomínal? Čie sú to vrchy? Vari naše?   Čerta kopasného! Poviem vám, hneď vám poviem, čie sú to vrchy, dobre   počúvajte: zbojnícke, pytliacke, poľské sú. Nedbám, pošlime Draka   preč, ale potom musíme nájsť iného – zbojníka, pytliaka, Poliaka – čo   sa podoberie na jeho úlohu. A dá si to zaplatiť, dobre si dá   zaplatiť. Lenže istoty zas nebudeme mať nijakej. A potom, – richtár   stlmil hlas a jeho hlas znel teraz tajomne, akoby prezrádzal veci,   o ktorých sa dozvedel hlbším nejakým vnuknutím. – Hej, to vám tiež   musím povedať, lebo – dávno ma to škrie: dávno si nad tým lámem   hlavu: Načo sa Drak vrátil? Čo má za lubom, že sa vrátil po toľkých   rokoch? Akoby sa nič nebolo stalo, akoby bol odišiel len predvčerom.   A ešte jedno: Šimon Jariabek sa ho ani nedotkol. Myslíte, že je tá   vec so Šimom v poriadku? Há –? Poviem vám, nie… nie je v poriadku.   Muselo sa niečo stať, Šimovi muselo niečo prísť do cesty, že Draka   neodpratal priam v prvý deň. Nevieme, čo to mohlo byť, čo sa mohlo   stať, no videli ste ho: chodí ako pomátaný, ako bez duše chodí,   nevidí a nepočuje. Hej, poviete si: Drak mu porobil, zariekol ho. Ale   ja vám zas poviem: takému chlapovi, ako je Šimo, len tak hocičo   neporobí. No, čo vy na to?
    </tei:p>
    <tei:p>
     Chlapi ani nemuknú. Žmurkajú len na richtára a opierajúc hlavy   o dlane, čakajú. Čakajú, ako sa skončí táto epištola.
    </tei:p>
    <tei:p>
     – Čo vy na to, – pokračuje richtár, znova sa rozohniac a pichajúc   prstom do vzduchu, – čo vy na to, že si dal do poriadku chalupu, celú   ju vybielil, že si koňa kúpil, že chodí v čistých šatách, celkom   čiernych, a v čižmách, akoby bol jednostaj na ceste k farárovi. A že   je už celý šedivý, že keď tu stál, vôbec už nevyzeral ako Drak, ale   ako… ako… no veď ste ho videli, ako ponížený služobník. Hej, to je   ono, to je to pravé: Drak ostarel, vypadali mu zuby, zacnelo sa mu po   ľuďoch. Prišiel medzi nás a ponúkol sa nám. Povedzte, bol by sem   prišiel, bol by sa ponúkol? Veď mohol ísť rovno do Smrečín a zahnať   čriedu do Poľskej…
    </tei:p>
    <tei:p>
     – Ako že aj zaženie… Nech ma síra ohnivá spáli a mráz nech ma   zdrví, ak nezaženie. Pekne-rúče zadurí čriedu do Poľskej.
    </tei:p>
    <tei:p>
     – Môžeš mať pravdu. Nevravím, že nemáš pravdu. Ale musel by som sa   šeredne mýliť, a priam odložím richtársku palicu, ak sa naozaj mýlim.   Lebo teraz už do toho vidím, mám to ako na dlani: Drakovi sa zunovalo   túlať po svete samému ako prst, bez domova. Či sa var nazdáte, že je   to slasť nejaká nemať pri sebe nikoho, nemať človeka, čo by ti podal   kapce z prípecka, keď sa večer vrátiš uzimený a premoknutý, keď ti   náramne zachutí najprv hrniec teplého mlieka a potom pekne vyhriata   posteľ s dvoma – tento, onô… Hehe, čo sa rehoceš, starigáň? Vari   neviem, že to máš dosiaľ rád?
    </tei:p>
    <tei:p>
     Nech som dobrý, hotový farár tento náš richtárisko. Akú kázeň im   tu vystrúhal, ako pekne ho počúvajú. Vskutku, keď sa tak na nich   dívaš, môžeš čakať, že každú chvíľu povie dajeden z nich „amen“, ako   sa naučil v kostole.
    </tei:p>
    <tei:p>
     – A možno, že má pravdu. Možno sa Drak naozaj dal na pokánie.
    </tei:p>
    <tei:p>
     – No len aby! Nedal by som za to deravý grajciar. Prekabátil nás,   jednoducho nás prekabátil.
    </tei:p>
    <tei:p>
     Chlapom sa teraz zachcelo fajčiť. Potrvá chvíľu, kým sa im   richtárova reč rozleží v hlave. A na to, aby sa ti niečo poriadne   rozležalo v hlave, na to je najlepšie zapiecť si. Pravda, vec sa má   tak, že nemôžu začať s fajčením všetci odrazu. Na to by bolo treba   naklásť na ohnisko poriadnu vatru. Vychádzajú teda jeden po druhom do   pitvora a tu, prikľaknúc pred ohnisko na pravé koleno, odsype každý   z mechúra za štipku tabaku. Pľuvne do dlane, mädlí v nej dohán so   sústredeným výrazom v tvári raz palcom, raz zas ukazovákom. Napchatú   fajku strčí pozorne do pahreby. Pipka tam chvíľu tíško drieme, no   zrazu začne sa prebúdzať k čulému životu: z trúbeľky vyrazí úzky   pramienok dymu, najprv bieleho – tým sa nesmieš dať oklamať, to je   len para z vlhkého tabaku, a keby si teraz z fajky potiahol, poriadne   by si si obaril jazyk – potom krásne modrého – to je už opravdivý   dym, zvestujúci, že zápek je hotový. Prvé dva-tri ťahy sú opatrné.   Fajčiar bedlivo pozoruje, ako tabak napuchnutý teplom vytŕča z fajky   žeravú hlávočku. Koncom ukazováka zatlačí tabak späť do fajky.   Tak – teraz sa už možno oddať pôžitku z fajčenia bez vyrušovania.
    </tei:p>
    <tei:p>
     Celý tento obrad zapekania má tú velikánsku výhodu, že dáva dosť   času, aby sa fajčiar spamätal z richtárových pekných rečičiek, takže   keď sa vracia do izby, má fajčiar v zovretých črtách tvári a najmä   v ostrých vráskach okolo úst nové, vážne pochybnosti.
    </tei:p>
    <tei:p>
     – Akože vravel, kedy pôjde?
    </tei:p>
    <tei:p>
     – Na noc. „Pôjdem na noc“ povedal.
    </tei:p>
    <tei:p>
     – Na noc, tak, akosi mu je naponáhlo, hm.
    </tei:p>
    <tei:p>
     To „hm“ tam azda ani nepatrí, dostalo sa nevdojak medzi dva ťahy   z fajky, no vystihuje znamenite položenie.
    </tei:p>
    <tei:p>
     – Hm, – odpovedajú aj ostatní. Každý svojím „hm“.
    </tei:p>
    <tei:p>
     – A čo ešte povedal?
    </tei:p>
    <tei:p>
     – „Ak sa chce niekto pridať, ak chcete niekoho so mnou poslať,   nech sa na mraku ohlási.“ Tak povedal.
    </tei:p>
    <tei:p>
     – Hm.
    </tei:p>
    <tei:p>
     – Kohože by sme s ním poslali? Nebolo by vari od veci…
    </tei:p>
    <tei:p>
     – Šima…? Chceš povedať, že by sme s ním mali poslať Šima?
    </tei:p>
    <tei:p>
     – Hm… Nepovedal som, že Šima. Ale kohože iného, ak nie Šima?
    </tei:p>
    <tei:p>
     – Vari nie naozaj? Vari to nemyslíš vážne? Veď by sa priam za   dedinou poklali.
    </tei:p>
    <tei:p>
     – Baf, baf… – Zase je na richtárovi, aby zasiahol, aby o veci   rozhodol. Rozkročil sa na to zoširoka a urobil dva dlhé bafy zo   svojej richtárskej pipky: – Baf, baf… Nepovedal by som, nebál by som   sa toho. Keby Šimo chcel Draka odpratať, mal už na to dosť času.   Nemusel by s ním chodiť do Smrečín. A Drak? Už som povedal: za Draka   strčím richtársku palicu do ohňa. Tak. Skúsme to teda, oprobujme.   Lepšieho spoločníka sme mu nemohli vybrať. Šimovi neujde. Šimo dá naň   pozor, ako na vlastný nos medzi očami. Tak! – A richtár si po   prvýkrát poriadne prihol z krpky. Mädlí si dlane, akoby bol spravil   bohvieaký obchod. Tak veru, nech sa teraz niekto opováži pozdvihnúť   hlas proti nášmu richtárovi. Čí nerozriešil i túto situáciu, ako aj   všetky predošlé, so šalamúnskou rozšafnosťou?
    </tei:p>
    <tei:p>
     – Dobre, dobre, lenže Šimona treba o veci upovedomiť, zasvätiť ho   treba.
    </tei:p>
    <tei:p>
     – Pravdaže, treba. Sám to urobím. Hneď to urobím.
    </tei:p>
    <tei:p>
     Richtár je vo svojom živle. Má rád situácie, ako je táto, keď   treba konať rýchle a rozhodne. O chvíľu už ho aj vidno kráčať dolu   dedinou. A niet nijakých pochybností, že kráča v úradnej veci: po   pravom boku sprevádza ho richtárska palica, po ľavom pašienkový   gazda. Uprostred klenie sa v mohutnom oblúku jeho richtárske   brucho.
    </tei:p>
    <tei:p>
     – Nech vidí každý, – vraví richtárske brucho, – že konáme svoje   úradné povinnosti statočne a svedomite.
    </tei:p>
    <tei:p>
     A naozaj, každý to vidí a každý sa so záľubou podíva na richtárovo   brucho.
    </tei:p>
    <tei:p>
     Iba na Šimona neurobí ono nijaký dojem. Šimon sa naň podíva bez   akéhokoľvek rešpektu. Sedí na klátoch vo dvore a nevidno, že by sa   niečím zamestnával. Je bez kabáta, neobriadený, v košeli z minulého   týždňa, v papučiach na bosú nohu. Na jeho strnisku nepoznať, že by   bola nedeľa. Sedí zohnutý vo dva konce, s dlaňami zastoknutými medzi   kolená. Akoby tu sedel od rána alebo priam od stvorenia sveta   a nepohol sa za celý ten čas. Nevstal a nepozdravil richtára. Počúva   jeho reč bez záujmu a zdá sa, že ju ani nevníma.
    </tei:p>
    <tei:p>
     – Chorý si, Šimo? – opytuje sa richtár napokon a snaží sa vložiť   do hlasu trocha účasti.
    </tei:p>
    <tei:p>
     Šimon nadvihne hlavu a žmúriac ľavým okom, obzrie si richtára   zdola nahor, akoby chcel preskúmať, či je richtárova účasť   úprimná. – Chorý? Či azda vyzerá ako chorý? Nie, nie je chorý. No   neverí richtárovi. Podozrieva ho, že má za lubom čosi nečistého, že   mu nepovedal pravú príčinu, pre ktorú za ním prišiel. Posielajú ho   s Drakom po čriedu do Temných smrečín. – Dobre. Ale je to naozaj   všetko, čo od neho chcú? Nenalíčili mu nejakú pascu? Nevnucujú mu   príležitosť, aby sa s Drakom konečne porátal, aby napravil, čo   zameškal toho rána hneď po jeho príchode?
    </tei:p>
    <tei:p>
     Vstal, prešiel na opačný koniec dvora a obrátiac sa chrbtom,   šmátra tam čosi pod rebríkom.
    </tei:p>
    <tei:p>
     Aby teda vedeli: nie, túto hru on s nimi nehrá. Ak dačo od neho   chcú, nech mu to povedia z mosta doprosta. Na schovávačku sa baviť   nemusia. Kvôli tomu, aby sa zbavili Draka, netreba s ním posielať   jeho, Šimona, do Smrečín. Pekne sa im poďakúva za dôveru.   A spánombohom, zostaňte zdraví…
    </tei:p>
    <tei:p>
     Vchádza do stajne ku kravám, ako že už nemá viac čo povedať.   A richtár tu stojí ako obarený.
    </tei:p>
    <tei:p>
     – Šimon, ale veď… Šimon. – A podíduc za ním, začne znova od   začiatku. Je neúnavný a vytrvalý. Duplikuje a replikuje. – Šimo,   Šimko, pozri sa… nože počúvaj! Draka nemožno poslať samotného, celá   dedina by sa vzbúrila. – A nechcú od neho dočista nič, len aby ho   odprevadil, aby všetci mali istotu: Šimo dá na neho pozor, Šimona   neprekabáti. – Pre mňa, za mňa, mohol by Drak ísť hoci sám, mám   príčinu, pre ktorú mu dôverujem. Ale ostatní zmýšľajú ináč, ostatní   mu neveria.
    </tei:p>
    <tei:p>
     Šimon, zdá sa, načúva pozornejšie: Naozaj, nechcú od neho nič   viac, len aby Draka odprevadil? Nie je to klepec? Nemajú bočné   úmysly?
    </tei:p>
    <tei:p>
     Richtár sa dušuje a znova opakuje: Drak je jediný, no musia s ním   niekoho poslať. Sám to nadhodil a výbor si to žiada. Hneď od začiatku   mysleli všetci na Šimona. Tak to vraj bude najlepšie. Nielen pre vec,   o ktorú ide, ale aj pre neho samého, pre Šimona.
    </tei:p>
    <tei:p>
     – Lebo to, čo je medzi vami dvoma, o čom všetci vieme, nemôže   zostať naveky nevybavené. Nemôžeš s tým chodiť ako so zvoncom na   krku, aby sa každý za tebou obzeral. Raz to len musíš nejako   skoncovať. A skoncuj to tak alebo onak, nik sa ti do toho nezastarie.   Nechcem to tvrdiť, nechcem ťa nahovárať, ale hádam sa aj dohodnete,   hádam sa pozhovárate a…
    </tei:p>
    <tei:p>
     – Nemám sa s nikým čo dohadovať, – skočil mu do reči Šimon   napajedene, – ale keď chcete, keď ste si to už vzali do hlavy, dobre,   pôjdem. Môžete mu odkázať, že sa na mraku ohlásim.
    </tei:p>
    <tei:p>
     Šimon zachlopil za sebou dvere na maštali a richtár triumfuje.
    </tei:p>
    <tei:p>
     Nestačíme chváliť tohto nášho richtára. Ako sa v tom vyzná, ako sa   len vie obracať medzi ľuďmi! Keď sa raz rozreční, keď sa raz do toho   pustí, vymámi aj od jalovej kravy teľa. Tvár mu žiari, a očká sa mu   smejú. Potľapká pašienkového gazdu blahosklonne po pleci:
    </tei:p>
    <tei:p>
     – To by sme teda mali z krku… Poďme, pašienka, napijeme sa.
    </tei:p>
   </tei:div>
   <tei:div type="chapter">
    <tei:head>
     7
    </tei:head>
    <tei:p>
     Tí dvaja pohli sa z domu na mrku. Vydali sa na cestu, keď slnce   práve len čo zašlo za nízky obzor na západe – priam vpravo od Choča.   Obloha bola tam teraz žiarivo žltá, akoby svet v tú stranu nemal   nijakého konca, kým naopak od východu sa obzor v hustnúcom súmraku   zúžil a sveta akoby tam ubúdalo.
    </tei:p>
    <tei:p>
     Tí dvaja namierili svoje kroky rovno v tú stranu, proti hustnúcej   tme, krížom cez Brezia. Ich kroky v machnatej a vypálenej tráve temer   nepočuť. Tí dvaja sa po nej posunujú nehlučne ako dve čierne tône na   temnejúcom obzore.
    </tei:p>
    <tei:p>
     Drak ide popredku, pár krokov za ním ide Šimon. Obaja sú asi   rovnakej výšky, obaja idú rovnakým krokom. Ibaže Drak je pri chôdzi   trochu nachýlený a jeho silueta je štíhlejšia ako silueta Šimonova.   A potom: Drak má na nohách čižmy, je oblečený do úzkych čiernych   nohavíc a krátkeho čierneho kabáta, na hlave má nízky čierny klobúk   s okrúhlou, vpredu sklopenou strechou. – Drak je celý čierny. Kdežto   Šimon – Šimon kráča v mäkkých valaských krpcoch, s mačkami na pätách,   v bielych súkenkách, v košeli so širokými rukávmi, v kamizole, ktorý   má prehodený cez ľavé plece, a v klobúku s úzkou, všade dokola   vyhrnutou strechou. Šimon je skôr biely než čierny a jeho silueta   odráža sa preto jasnejšie od tmavého pozadia. Veci si obaja nesú   v remenných kapsách, prehodených cez plece. Okrem kapsy má však Drak   ešte i dva dlhatánske, ťažké pastierske biče na krátkom, mocnom   bičisku. Má ich zavesené na slučke vedľa kapsy. A má ešte i ľahkú   valašku s dlhým jaseňovým poriskom. Neopiera sa o ňu, má ju   zakriačenú na ľavom ramene a tisne si ju k boku.
    </tei:p>
    <tei:p>
     Takýto je Drak a takýto je Šimon, keď sa toho večera pustili   krížom cez Brezia proti hustnúcej tme, proti vrchom, ktorých jasné   štíty zachycovali dosiaľ ostatné lúče zapadajúceho slnca, takže tie   štíty, samotné ich špice, žiarili tam v tme, neobvykle vysoko nad   obzorom, ako modrasté zafíry, ako ligotavé drahokamy.
    </tei:p>
    <tei:p>
     Rovina, po ktorej tí dvaja kráčajú najprv od juhu na sever, potom   viac doprava, k východu, celá tá rovina nemá nič spoločného s naším   prostredím. Nehodí sa doň, nemá v ňom nijakého zrejmého účelu.   Zabudli ju tuná veky. Zabudli ju odpratať súčasne s Rákócziho   a Tököliho vojskami, ktoré tu kedysi táborili a ktorým slúžila za   miesto mnohých bojov a bitiek. Vojská dávno odtiahli v iné strany, no   rovina tu zostala – zbytočná a nepotrebná, cudzia a neprajná   k obyvateľom niekoľkých dedín, čo sa rozložili v údoliach pod jej   vyvýšeným okrajom. Svojou suchou a riedkou trávou sotvaže rovina   uživí dve čriedy kráv, čo sa na nej pasú každého leta od Dzura do   Egida. Inak nedáva žiadneho úžitku.
    </tei:p>
    <tei:p>
     A je to rovina rozsiahla, dlhá a priestranná, tiahnúca sa od   Dovalovského jarku na juhu až hore k Sihlám na severe – dobré dve   hodiny ostrej chlapskej chôdze.
    </tei:p>
    <tei:p>
     Tieto dve hodiny chôdze sú teraz súce len na to, aby si Šimon   zvykol na Drakovu postavu pred sebou. Napodiv má táto postava čosi   spoločného s pustým prostredím okolo. Akoby Drak i rovina patrili   spolu, akoby ich tuná oboch zabudli veky.
    </tei:p>
    <tei:p>
     Šimon o tom rozmýšľa, kedykoľvek zodvihne hlavu a kedykoľvek sa   podíva na obrys Drakovej postavy, ktorý je v hustnúcej tme čím ďalej   tmavší a neurčitejší. Z oboch, z roviny i Draka, má rovnaký dojem   cudzoty a opustenosti.
    </tei:p>
    <tei:p>
     Zmocňuje sa ho pocit clivoty a hlboká potreba vyplniť nejakým   činom prázdny priestor okolo seba.
    </tei:p>
    <tei:p>
     Dalo by sa to spraviť celkom ľahko. Prázdnota okolo dala by sa   celkom ľahko vyplniť pokojným chlapským hovorom. Tí dvaja nemajú si   však čo povedať. Kráčajú mlčky, naoko len na pár krokov,   v skutočnosti na míle vzdialení od seba.
    </tei:p>
    <tei:p>
     Za tmy vchádzajú do lesa. Šimon sa diví, ako Drak, nedovidiac azda   na päť krokov pred seba, predsa s istotou nachádza vozovú cestu,   o ktorej Šimon tuší, že vedie cez Sihly k vyšnému koncu   východniarskych lúk. Viac po pamäti než podľa zvuku Drakových   podpätkov na prašnej ceste sleduje Šimon jeho kroky.
    </tei:p>
    <tei:p>
     Les stojí ticho, niet v ňom jediného zvuku, vysoké svrčiny z oboch   strán cesty ani sa nepohnú. No i keby si šiel tadeto po prvý raz,   vytušil by si obrovskú jeho rozlohu práve podľa toho zvláštneho   ticha, ktoré vlastne nie je tichom, ale miliónkrát znásobeným   dýchaním každej jednotlivej vetvičky, každej trávy a bylinky. Z času   na čas postaví sa im do cesty pár svietiacich očí lesného dravca,   ktorý obchádza nocou za svojou korisťou. Zakaždým zmiznú však tie   svietiace lampáše nečujne v tme, prv než sa k nim dostatočne   priblížia. Bolo by zaujímavé zistiť, myslí si Šimon, či aj Drakovo   oko má tento žltý svietiaci lesk, čo preniká bez akejkoľvek námahy   nočnou tmou. Za celý čas sa však Drak ani raz neobrátil, a tak táto   otázka zostáva predbežne nerozriešená.
    </tei:p>
    <tei:p>
     Okrem očí lesnej zveri sú hviezdy, ktoré sa chvíľami ukazujú medzi   haluzím stromov, jedinými jasnými bodmi na tmavej klenbe, a to až do   chvíle, keď les náhle prestal a Šimon odznove ucítil vôkol seba voľný   priestor.
    </tei:p>
    <tei:p>
     „Mohli by to byť východniarske lúky,“ myslí si Šimon a snaží sa   rozoznať stodoly a známe cibuľovité kopy sena. Vskutku, tu stojí   jedna z tých kôp a trochu bokom je aj stodola. Drakova postava sa   opäť temne črtá v popredí. Odbočuje teraz doľava, horemiernym svahom,   na konci ktorého tuší Šimon nový les a za ním hradbu vrchov.
    </tei:p>
    <tei:p>
     „Azda len nechce stúpať celú noc? Mal by som sa ho opýtať, kde   mieni prenocovať.“ No táto otázka mohla by vzbudiť nedôveru.   A k nedôvere niet predbežne nijakej príčiny. Rozhoduje sa preto   sledovať Draka hoci do rána.
    </tei:p>
    <tei:p>
     Chôdza do kopca ho príjemne rozptyľuje a nepatrná námaha, ktorú   musí vynakladať, aby udržal s Drakom krok, odvádza jeho myšlienky   iným smerom, takže v prvej chvíli ani nezbadal, že sa Drak zastavil.   Nevdojak priblížil sa k nemu až na dva kroky. Po prvý raz za celý čas   zodvihol teraz k nemu tvár, očakávajúc z tmy jeho svietiaci pohľad.   No Drakov pohľad zviezol sa práve v tej chvíli bokom, k stodole,   ktorú si Šimon až teraz všimol tesne po pravej ruke. Drak sa nakláňa   do jej nízkych dvierok a skúma jej vnútro.
    </tei:p>
    <tei:p>
     – Môžeme tu zostať na noc, – vraví Drak. A sú to jeho prvé slová   toho večera, prvé, čo Šimon vôbec počul z jeho úst. Prekvapuje ho ich   samozrejmosť a pokojná vecnosť. Nemo prisvedčí kývnutím hlavy   a súčasne s Drakom sníma z pleca kapsu a vešia ju pod štít na   vyčnievajúci koniec zrubu. Vzápätí Drak kamsi zmizol a o chvíľu sa   vrátil s náručou suchého raždia. Prv než sa Šimon spamätal, vzplanul   pred vchodom do stodoly neveľký oheň a trochu unáhlene osvietil   blízke okolie jasným svetlom. Nepríjemne dotknutý, že sa tak stalo   bez akéhokoľvek prechodu a bez patričného upozornenia, obracia sa   Šimon chrbtom k ohňu a tvári sa, že si zaväzuje návlaky na krpcoch.   Súčasne si však uvedomuje, ako hlúpo si počína: keby si naozaj   zaväzoval návlaky na krpcoch, obrátil by sa predsa tvárou k ohňu, aby   lepšie videl. Celkom neodôvodnene vzplanie v ňom na chvíľu zlosť   a musí ustúpiť pár krokov do tmy, za uhol stodoly, aby ju premohol.   Drak medzitým doniesol ďalšie raždie a teraz už horí pred stodolou   poriadna vatra. Šimon vyzrel spoza uhla a vidí, že Drak, vtiahnuc   pravú nohu pod seba, sedí na zemi a krája dlhým úzkym nožíkom rezeň   slaniny. Pripravuje si ražeň, stýka naň slaninu, kladie celkom blízko   k ohňu okružtek chleba a nevyčkajúc ani, kým drevo trochu prehorí,   začína opekať slaninu priamo nad plameňom.
    </tei:p>
    <tei:p>
     „Nie zlá myšlienka,“ myslí si Šimon a cíti, ako sa mu v ústach   zbiehajú sliny. A keď vietor dovial k nemu vôňu škvarenej masti,   badá, že dlho nevydrží dívať sa, ako si Drak chystá večeru.
    </tei:p>
    <tei:p>
     „Prečo by som neurobil i ja tak?“ rozhoduje sa náhle. A tak isto   ako Drak pripraví si ražeň a pekný rezník slaniny.
    </tei:p>
    <tei:p>
     A teraz tu kvačia proti sebe na zemi, každý z jednej strany ohňa,   a opekajú si voňavú slaninu nad pahrebou. Šimon vychránil pár   žeravých uhlíkov k okraju ohňa, pretože piecť slaninu priamo nad   plameňom nie je múdre, a keď to Drak uvidel, spravil tak isto.
    </tei:p>
    <tei:p>
     – Tak je to naozaj lepšie, – povedal Drak a krútil ražeň nad   pahrebou.
    </tei:p>
    <tei:p>
     Keď dojedli, vyňal Drak z kapsy bachratú čutoru, upil si z nej   a potom ju bez slova podal Šimovi.
    </tei:p>
    <tei:p>
     Ten sprvu nepochopil, podíval sa prekvapene na Draka a Drak mu ju   musel strčiť temer pod nos, kým mu ju vzal z ruky. Priložil čutoru   k ústam, no znovu ju na chvíľu odchýlil a znovu sa podíval na Draka,   akoby sám sebe neveril, že to, čo práve robí, je skutočné. A tu sa   Drak pousmial – naozaj, Šimovi sa zdalo, že sa Drak pousmial ledva   znateľným pohybom v kútikoch úst.
    </tei:p>
    <tei:p>
     – Na zdravie, – zamumlal Šimon v rozpakoch do hrdla čutory. To   boli zas jeho prvé slová Drakovi.
    </tei:p>
    <tei:p>
     – Na zdravie, – opakoval Drak, a keď si Šimon upil, vzal čutoru   z jeho rúk, zapchal ju starostlivo a uložil späť do kapsy.
    </tei:p>
    <tei:p>
     – A dobrú noc, – doložil Šimon, keď vstal a chystal sa vojsť do   stodoly, spola naplnenej senom. Nemôže tu predsa presedieť celú noc,   nemôže besedovať s Drakom do rána.
    </tei:p>
    <tei:p>
     Drak sa za ním podíval ponad plece, objal si dlaňami kolená   a zostal sedieť pri dohorievajúcom ohni. Šimon ho videl špárou   v zrube, ako tam sedí, napcháva si fajku a zapaľuje ju uhlíkom   z pahreby. Pozoroval jeho odvrátený profil, ktorého časť bola zakrytá   páskou na ľavom oku, díval sa na jeho sklonený chrbát, a na ruky,   ktoré dlaňami objímali kolená. Sledoval s tichou účasťou, ako   v pravidelných prestávkach poťahuje z krátkej fajky, ako zohriatý   vzduch nad pahrebou pohlcuje dym z jeho úst. Potom sa tento obraz   pred ním zaclonil a na jeho miesto vystúpilo čosi rovnako   utišujúceho, no čosi ešte príjemnejšieho, ešte bezpečnejšieho.
    </tei:p>
    <tei:p>
     Pocit príjemného zmierenia zostal v ňom až do rána, no za živý   svet si nevedel spomenúť, v čom sa mu prejavil, prv ako usnul. Videl   len, že Drak je už zase v robote a že len vyhĺbené miesto v sene na   opačnej strane koliby ukazuje, kde spal a že naozaj vôbec spal.
    </tei:p>
    <tei:p>
     Lebo teraz je už zase v pilnej práci. Ostrou valaškou kliesni pred   stodolou dva mocné, asi pol druhej siahy vysoké sihliačky. Obratne   odtína halúzky, nie popri samom kmeni, ale asi na piaď od neho, takže   napokon držal v ruke dva drúčky, podobné ostrvám, ktoré sa používajú   na sušenie ďateliny. Prezeral si ich znalecky a napokon ich oprel   o stodolu.
    </tei:p>
    <tei:p>
     Šimon ho nechal, kým dokončil túto prácu, snažiac sa uhádnuť, načo   mu drúčky asi budú. Keď videl, že Drak odišiel k blízkemu jarčeku,   ktorého si včera nevšimol, vstal a vyšiel aj on zo stodoly.
    </tei:p>
    <tei:p>
     Priamo proti jej štítu, neskutočne blízko a v celkom inej podobe,   v zmenených jasných farbách, týčil sa tu z rannej hmly mohutný bok   Kriváňa. Netušil, že sa v noci dostali k nemu tak blízko, priamo pod   úpätie, a odhadoval, ktorým smerom ho Drak asi povedie.
    </tei:p>
    <tei:p>
     Vľavo je Kôprová, tade priechodu niet, i keď odtiaľto nebadať   ničoho, čo by prezrádzalo, že tam už vyše týždňa horí les. A tu sa   Šimon začudoval, že na oheň, vlastnú príčinu toho, po čo sem prišiel,   temer zabudol. Nespomenul si naň celý predošlý večer. Stále mal pred   sebou Draka a Drak zaujal všetku jeho pozornosť. Až teraz si   uvedomuje, že je tu s ním len preto, lebo oheň zatarasil cestu cez   Kôprovú a zatisol statok až hore k Temnosmrečianskym plesám. A hoc   prítomnosť Draka ešte vždy prevažuje v jeho predstavách a zatláča   všetko ostatné do pozadia, cíti odrazu vzrušenie a skrytú radosť   z tohto podniku. Prvý raz po dlhom čase dostáva znovu chuť do života,   chuť zamestnať si ruky, široké plecia a mocné nohy. Cíti už, že sa   tak čoskoro stane, že ruky i nohy i plecia budú mať onedlho plno   opravdivej, chlapskej práce. A tu si Šimon uťahuje pevnejšie opasok,   naberá do pľúc zhlboka vzduch a dvíha bradu k vyzývavo čnejúcemu   končiaru Kriváňa.
    </tei:p>
    <tei:p>
     Drak sa medzitým umýva pri jarku na dostrel od Šima. Zobliekol sa   na to do pása a dlho sa čliapka vo vode, ktorá musí byť za rána   poriadne studená. Šimon vidí, že Drakovo telo vyzerá oproti jeho   vlastnému telu, na ktoré je zvyknutý, celkom útle, že je neobyčajne   počerné, a zdá sa, náramne pružné. Počkal, kým sa Drak začal   obliekať, a potom, bohvie prečo, podobral sa na to isté. Aj on si   zobliekol košeľu, vytriasol z nej seno, čo sa tam nazberalo cez noc,   a pritisnúc bradu k prsiam, čliapal si na ne, na plecia a na tvár   vodu z potoka. Keď bol s tým hotový, videl, že Drak už stojí pred   kolibou s kapsou a s oboma drúčkami na pleci. V ruke držal valašku   a čakal. Čakal, kým sa Šimon na neho nepodíval, potom zdvihol valašku   a ukázal jej poriskom šikmo do hory, ktorá počínala na konci   svahu:
    </tei:p>
    <tei:p>
     – Tadeto, – zvolal.
    </tei:p>
    <tei:p>
     Šimon mu z diaľky prikývol a Drak vykročil kosmo hore svahom.
    </tei:p>
   </tei:div>
   <tei:div type="chapter">
    <tei:head>
     8
    </tei:head>
    <tei:p>
     Cesta vedie najprv hore trávnatým svahom, potom lesom. Práve tak   ako včera nachádza Drak s udivujúcou istotou chodník, ktorý mierne   stúpa a v širokej zákrute obchádza príkro vypučený bok Kriváňa.
    </tei:p>
    <tei:p>
     Les dosiaľ tíško spí. Zdá sa ti, že musíš našľapovať na prsty, aby   si ho nevyrušil z driemot. Mladý jeleň v hustej siatine zodvihne síce   na chvíľu hlavu a vetrí proti nim, no nepokladá za vhodné pohnúť sa   zo svojho pelechu. Necháva ich prejsť pomimo a potom zas ukladá   orosený pysk pod zadnú slabinu. A práve tak i čierny vták, čo drieme   na borovici, otvorí na chvíľu svoje vtáčie oko, pustí z výšky trus,   raz, dva razy prestúpi z nohy na nohu, hľadajúc si pohodlnejšiu   polohu, a pokojne dospáva ďalej.
    </tei:p>
    <tei:p>
     Z tejto strany nehrozí predbežne nijaké prekvapenie.
    </tei:p>
    <tei:p>
     No trávou, ktorá rastie v riedkych chumáčoch popod svrčiny,   prebieha už podivný, chvejivý život. Jej stebla, čo cez noc oklepli   k zemi, sa nepozorovane napružujú a obracajú širšiu plochu listov   oproti svetlu, ktoré sa úsilne prediera pomedzi kmene stromov   v dlhých, rovnobežných zväzkoch, takže to chvíľami vyzerá, akoby   krížom cez cestu boli preložené trámy zo striebrosivej hmoty.
    </tei:p>
    <tei:p>
     Tesne v pätách za stúpajúcimi chlapmi dvíha sa z údolia hmla.   Obchádza ich z dolnej strany svahu a nečakane sa im stavia do cesty   s nehybnou, studenou výzvou. Drak sa do nej bezcitne zaborí a zmizne   o chvíľu Šimovi z očú. Šimon ho sleduje vo vzdialenosti asi sto   krokov s prstami zastoknutými do oboch rázporkov v súkenkách. Občas   štrngne o kameň okovaný špic Drakovej valašky, občas zachytí Šimon   osamelý tón nejakej pesničky, ktorú si Drak teraz ticho   pohvizduje…
    </tei:p>
    <tei:p>
     Vskutku: Drak si teraz ticho pohvizduje…
    </tei:p>
    <tei:p>
     A či sa to len drozd preberá konečne zo sna a trilkuje tento   neznámy nápev?
    </tei:p>
    <tei:p>
     Šimon to nemôže rozoznať, no ani sa o to veľmi nesnaží. O chvíľu   sa to beztak ukáže, pretože Drak nemôže koniec-koncov dlho trilkovať   ako drozd, a naopak, drozd sa musí čoskoro rozhodnúť pre nejaký   určitejší nápev.
    </tei:p>
    <tei:p>
     Ale skôr, než sa to rozhodne, skôr než sa táto otázka rozrieši,   stane sa čosi iného, celkom neočakávaného: les náhle zredne a po   pravej strane, z horného konca svahu vzplanie medzi kolmými kmeňmi   stromov a medzi ich vodorovnými haluzami veľký rovnoramenný kríž. Je   to celkom blízko, nie ďalej než nejakých dvadsať-tridsať krokov.   V jeho strede žiari nádherný ohnivý kotúč a vystreľuje snopy lúčov   vpravo a vľavo, nahor a nadol. Nemôže to byť klam, pretože i keď   Šimon odvráti hlavu a znovu sa podíva v tú stranu, kríž visí ďalej   medzi haluzím stromov. Je celkom jasný a určitý, neuveriteľne   žiarivý, nádherne ligotavý, celkom ako zjavenie. Ako zjavenie svätého   Huberta, o ktorom Šimon dosiaľ myslel, že jestvuje len vymaľované na   obrázku, čo visí nad posteľou mladého horára pred Svídovým.
    </tei:p>
    <tei:p>
     Teraz je však tu, celkom nablízku, Šimon môže sa naň dívať   vlastnými očami, mohol by sa ho dotknúť, keby sa opovážil pristúpiť   k nemu ešte bližšie.
    </tei:p>
    <tei:p>
     I Drak zastal na ceste, opiera sa bokom na obuch valašky a díva sa   v tú stranu. I Šimon po chvíli zastal a díva sa vedno s Drakom. Stoja   vedľa seba bok po boku a dívajú sa bez slova na kríž medzi vetvami   stromov.
    </tei:p>
    <tei:p>
     A napodiv, vôbec im neprekáža, že tak stoja a dívajú sa dlho na   vec, ktorá nemôže byť než zjavením, a ktorá zas musí po chvíli   zmiznúť, aby sa nikdy viac neopakovala. Šimon má pritom trochu   odškerené pery a medzerou medzi nimi svietia konce jeho vlhkých   zubov. Drak má aj teraz pevne zomknuté pery, podobné dávno zaškretej   jazve, no v jeho oku, v kútiku jeho jediného oka, leskne sa drobná   kvapôčka. Šimon ju tam vidí a čuduje sa drobnej kvapôčke skoro práve   tak ako svietivému znameniu kríža nad svahom. Nie, nie je to slza,   len drobná kvapôčka, ktorú ostrý ranný vzduch vytisol spod mihalnice   do očného kútika, kde sa teraz chvíľu ligoce oproti slncu,   poznačenému krížom. Azda ju Drak zbadal, azda zbadal Šimov kosý   pohľad, zotrel ju zohnutým ukazovákom, vysiakal sa a rozhodne   vykročil.
    </tei:p>
    <tei:p>
     Vzdialenosť medzi ním a Šimom nie je teraz taká, aby Šimon nemohol   sledovať jeho nachýlený chrbát, kedykoľvek zodvihne zrak. I hmla   začína rednúť, ustupuje pred nimi z kroka na krok do výšky, a keď po   chvíli vyjdú z lesa a dostanú sa cez kosodrevie na trávnatý chrbát   Vyšnej priehyby, tu hmla, ktorá ich zatiaľ predbehla, vznáša sa   vysoko nad nimi. Ešte pár krokov a pri náhodnom zdvihnutí hlavy ukáže   sa trhlinou v hmle, v neuveriteľnej výške kamenný oltár, obliaty   plným slnečným svetlom. Vznáša sa nad mrakmi ako zázračný nebeský   koráb, zdá sa ti, pláva, tichučko plynie pomedzi zdrapy chmár a vrhá   späť od tmavolesklých hladkých brál celé stohy zlatožltých slnečných   lúčov. Nemôže to byť Kriváň, pretože Kriváň zdola nikdy takto   nevyzeral. Skôr je to archa, Noemova archa dohody, ktorá znova   pristála na vrchu Ararat.
    </tei:p>
    <tei:p>
     A jednak je to Kriváň, samotný jeho končiar, celý z čiernolesklých   žulových platní, naukladaných odzdola až nahor. Hľa, Drak dvíha   k nemu pravicu, ukazuje naň vystretým ukazovákom a vraví:
    </tei:p>
    <tei:p>
     – Kriváň.
    </tei:p>
    <tei:p>
     – Kriváň, – opakuje po ňom Šimon a slovo vzbudzuje v ňom úctu.   Zanecháva nový dojem, príbuzný s dojmom, ktorý sa bol pred rokmi   vytvoril pri slabikovaní katechizmu plného neznámych, vznešene   znejúcich slov.
    </tei:p>
    <tei:p>
     – Teraz už len kúsok, – vraví Drak a púšťa sa, prikrčený k zemi,   rovno do sedla, ktoré otvára ružové dasná medzi dvoma radmi   vyškerených zubov priamo nad ich hlavami. Blížia sa k sedlu z kroka   na krok a jeho pažerák je rozdavený čím ďalej hrozivejšie, akoby sa   ich chystal pohltiť, akoby to boli jeho obvyklé raňajky, na ktoré tu   teraz čaká.
    </tei:p>
    <tei:p>
     Drak už stojí v jeho otvore. Zuby z oboch strán sa napodiv za ním   nezaklapli. Stojí tam pokojne a díva sa kamsi do hĺbky na druhej   strane. O chvíľu stojí pri ňom aj Šimo. A iba teraz sa ukáže   tajomstvo pažeráka v úplnej hrôze. Pažerák pokračuje na druhej strane   nesmierne dlhým, úzkym, prudko sa zvažujúcim hrtanom, ktorý ústi   hlboko pod nimi do bezodného, široko zívajúceho jazera.
    </tei:p>
    <tei:p>
     – Zelené pleso, – vraví Drak a ukazuje prstom pred seba. – Zídeme   tadeto.
    </tei:p>
    <tei:p>
     – Tadeto? – opytuje sa Šimon pre istotu, lebo sa mu nezdá možným   spustiť sa rovno dolu sypkým, nesmierne prudkým úšustom.
    </tei:p>
    <tei:p>
     No Drak sa už pričupil, oba drúčky vzal pod pravú pazuchu, a hľa,   už sa aj vezie dolu svahom ako v zime na dobrej sanici. Váľa vopred   seba hromady drobného štrku i veľkých skál, ktoré sa rušili na   neistom podklade a rútia sa s hrmotom do priepasti.
    </tei:p>
    <tei:p>
     Šimona zamrazilo. V chrbte medzi lopatkami cíti studený prst,   ktorý ho strká a pomkýna k okraju úšustu:
    </tei:p>
    <tei:p>
     „Teraz, teraz nadišla chvíľa… Keby som to urobil po ňom, keby som   nedočkal, kým sa spustí až dolu, a začal váľať rovnaké množstvo skál…   A on ma ani neupozornil, nepovedal, aby som počkal…“ Šimon nedomyslí.   Mohutný balvan, príliš veľký, aby sa rušil razom, zaostal za Drakom   a teraz sa odrazu pohol. Začína sa pozvoľna sunúť nadol, najprv len   plochou, na ktorej ležal, už sa však lenivo obracia a jeho pád sa   čochvíľa zrýchli.
    </tei:p>
    <tei:p>
     – Varuj dušu na doline… – zahúkal náhle Šimon, ako bol zvyknutý   húkať v šlôgu pri spúšťaní ťažkých okliesnených kmeňov.
    </tei:p>
    <tei:p>
     Drak v poslednej chvíli uskočil. Pritisol sa chrbtom k stene   a balvan, zlostne dudrúc, prehrmel okolo neho. Potom sa Drak podíval   hore na Šimona, chcel vari čosi riecť, no dotkol sa len strechy   klobúka, nie ani ako na pozdrav, len akoby si chcel napraviť klobúk   na hlave, a znovu príkľakol, znovu sa pustil šmykom dolu úšustom.
    </tei:p>
    <tei:p>
     O Chvíľu stál už dolu, na dne hlbokého hrtana. Šimon sa naň díval,   aký bol malý a nepatrný v tej strašnej hĺbke, potom sa pričupil,   privrel oči a odstrčiac sa dlaňami, začal sa spúšťať. A odrazu to   bolo celkom zábavné, prestal si uvedomovať nebezpečenstvo a oddal sa   pôžitku z rýchleho, hladkého pohybu. Mačky na krpcoch boli znamenité   hamovky a sledovali presne stopu, ktorú v štrku zanechal Drak.   V jednu chvíľu bol pohyb nádherne rýchly. Studený vzduch z dolného   konca údolia hvízdal mu okolo uší vzrušujúci nápev, akoby mu   prichádzal v ústrety roztopašný parobčisko a chytal sa s ním zo samej   bujnosti za pasy. Potom sa pohyb spomalil, Šimon skúsil vstať na   rovné nohy a ľahkým, tancujúcim krokom zbehol zvyšok cesty.
    </tei:p>
    <tei:p>
     Smial sa naširoko roztvorenými ústami, keď krepčiac na jednej   nohe, zastal pred Drakom, a ani si v prvej chvíli neuvedomil, že je   to Drak a že mu aj on odpovedá miernym, chápavým úsmevom.
    </tei:p>
    <tei:p>
     Pravdaže, Šimon je ešte mladý, mohol by dosiaľ parobčiť, a tento   úsmev mu náramne svedčí. Môže to byť širší úsmev, než je úsmev   Drakov, ktorý je o hodne starší, skoro raz tak starý ako Šimon. Ani   ho ver nepoznávame, ani sa v ňom nevyznáme. No keď sa už veci takto   vyvinujú, tu je škoda prestať, škoda znovu sa zakaboniť, najmä ak   príde do cesty ešte viac takýchto kĺzačiek. Prečo by sme napríklad   neurobili toto: priložíme dlane k ústam, vypneme prsia a obrátiac sa   proti skalnej stene, čo sa tu vytŕča – ľa, ako naduto sa vytŕča na   druhej strane plesa – prečo by sme jej nezavolali niečo hodne   veselého?
    </tei:p>
    <tei:p>
     – Hahó, – volá Šimon roztopašné proti zamračenej skalnej   stene.
    </tei:p>
    <tei:p>
     A stena, stiahnuc trochu obrvy, odpovedá nevrlé: – Hahó.
    </tei:p>
    <tei:p>
     – Hahó. – A ešte raz: – Hahó.
    </tei:p>
    <tei:p>
     Kam však teraz, kam sa podejeme ďalej, keď zo všetkých strán týčia   sa bralá rovno do neba, akoby si tu zast li schválne kvôli tomu, aby   nás okrúžili, aby nám zahatali spiatočnú cestu? Tuto vpravo je, zdá   sa, priechod, no Drak ukazuje práve na opačnú stranu, rovno oproti   zubatému hrebeňu, ktorý spája Kriváň s Krátkym vrchom. Vidno tam   medzi zubami hrebeňa úzku štrbinu, súcu najskôr ak na to, aby ňou   netvor, do ktorého úst patrí, vypúšťal kotúče dymu. A vskutku, valí   sa odtiaľ hustý kúdol hmly, akobyto bol otvor do pekiel.
    </tei:p>
    <tei:p>
     – Špára, – vysvetľuje Drak. A dokladá: – Tam budeme potrebovať   drúčky.
    </tei:p>
    <tei:p>
     Šimon pozrie najprv na Špáru, potom na drúčky a nevie si   predstaviť, na čo ich tam budú potrebovať.
    </tei:p>
    <tei:p>
     „No, poručeno bohu, ak je to Špára, musíme ju zapchať.“ A púšťa sa   s dôverou, ktorá sa k nemu znezrady pridala, za Drakom.
    </tei:p>
    <tei:p>
     Za Špárou ukázali sa nové dve plesá a nad nimi vrch, ktorý sa volá   Hrubý. Obišli ho z ľavej strany ponad kosodrevie, a tu boli – i keď   sa to v prvej chvíli zdalo neuveriteľné – ďalšie dve plesá, celkom   podobné predošlým, takže Šimon sa začal nechápavo obzerať z Draka na   plesá a z plies na Draka.
    </tei:p>
    <tei:p>
     – Temné smrečiny, – povedal Drak a dotknúc sa Šimovho pleca,   obrátil ho trochu doľava.
    </tei:p>
    <tei:p>
     – Oheň…
    </tei:p>
    <tei:p>
     Spomedzi hory pod nimi i proti nim na svahoch Krížnej vystupovali   biele machnaté obláčky. Tmolili sa nad vrcholcami stromov, spájali sa   v nevinnej hre na kolembabu. Len nástojčivosť a vytrvalosť, s ktorou   tam trčali a nerozplynuli sa, ani keď zadul vietor, prezrádzala ich   pôvod a svedčila, že sú žlvené odspodu desivou potravou.
    </tei:p>
    <tei:p>
     Inak sem nebolo cítiť nijakého zápachu, nebolo vidno plameňa,   neozval sa odtiaľ jediný zvuk, jediné zastonanie. Všetko sa   odohrávalo v mŕtvolnom tichu, hlboko v lone lesa, v samotných jeho   útrobách, rozhlodávanýoh nezadržateľne postupujúcou ohnivou   rakovinou.
    </tei:p>
    <tei:p>
     – A črieda? – opýtal sa Šimon.
    </tei:p>
    <tei:p>
     – Črieda? Črieda je tamto, – a Drak ukázal na nehybné červenkasté   bodky na protiľahlom svahu, ktoré vyzerali odtiaľto ako promincle na   medovníku.
    </tei:p>
    <tei:p>
     Došli k čriede okolo poludnia. Voly, na ktorých sa už začal   ukazovať nedostatok paše, nemali nijakého košiara a stáli alebo   ležali roztratené pomedzi skaly a kosodrevie vždy po páre, náručný so   sedlovým, ako sa naučili v jarme. Srsť na nich bola schlpená, bez   lesku, trčali spod nej hranaté rebrá a hnáty. Slabiny pod vpadnutými   bokmi sa im chveli ako v zimnici a okolo chriap i v očných kútikoch   usadzoval sa hustý lepkavý šliam, na ktorý sadalo množstvo múch,   zatiaľ čo ovady a veľké bzučiace sršne vyhľadávali citlivé miesta   popod slabiny, na bruchu a nad pyskom. Zdravý vôl by to nestrpel.   Oháňal by sa chvostom, pchal sa do kosodrevia, v najhoršom prípade   začal by bzíkať, kýmkoľvek by sa nezbavil príliš neodbytného sršňa.   Tieto tu, zdá sa, odovzdali sa už svojmu osudu. Stoja s ovisnutými   chvostmi, s mútnym a neprítomným pohľadom. Nebo nad nimi je prázdne,   bez akéhokoľvek prejavu účasti, a vrchy dookola stoja nehybne,   v napätej bezcitnosti. Jediný zvuk, čo sem dolieha, je temné hučanie   vodopádu. Znie ako neprerušovaný dunivý hukot blížiacej sa skazy,   blížiacej sa pohromy.
    </tei:p>
    <tei:p>
     Jediným pohľadom vôkol seba postihne Drak situáciu. Ide rovno   k volom, ide od páru k páru, ohmatáva dlaňou rohy, či nie sú teplé od   horúčky, obzerá ratice, odškiera pysky a díva sa do chriap.
    </tei:p>
    <tei:p>
     – Nebudeme čakať, – vraví napokon, keď je s tým hotový. – Tieto   štyri musíme z čriedy vylúčiť, tie by sa cez Závory nedostali.   Ostatné prejdú, hádam prejdú… Porátame ich.
    </tei:p>
    <tei:p>
     Stal si na vyvýšenú skalu a začal ich rátať, ukazujúc si poriskom   valašky. Šimon chodí pomedzi čriedu a ráta s ním.
    </tei:p>
    <tei:p>
     – Tristo dvanásť, – hlási Šimon.
    </tei:p>
    <tei:p>
     – Tak je, a menej štyri je tristoosem. – Drak odvažuje od slučky   na kapse oba biče. Jeden z nich hodí Šimovi, druhý rozmotá, zakrúži   ním nad hlavou a potom prudko trhne späť popod pravú pazuchu.
    </tei:p>
    <tei:p>
     Je to opravdivý voliarsky bič, upletený z konopných vláken, dobre   natretý kolomažou, s lesklou mosadznou obrúčkou na hornom a s umne   usúkanou srstienkou na dolnom konci. Váži bez bičiska dobré tri   funty. Keď ním Drak zakrúžil nad hlavou a potom prudko trhol popod   pravú pazuchu, ozval sa opravdivý voliarsky pleskot, ťažký a dunivý   ako keď z mažiara na Božie telo vystrelia. Tri, štyrikrát sa odrazil   od skál, od Čubriny, Kôprového, Hrubého a napokon od Liptovských   múrov. Voly pohli srstnatými ušami, zodvihli ovesené hlavy: „Je to   opravdivý voliarsky bič, opravdivý voliarsky pleskot. A či nás len   naše volské uši klamú?“
    </tei:p>
    <tei:p>
     Drak plesol ešte raz a potom ešte dva, tri, štyri – hádam   desaťkrát rýchle za sebou. Teraz už nekrúžil pred každým plesknutím   bičom nad hlavou, ale trhol ním spakruky v dlhých osmičkách a pri   každom obrate ozval sa krátky, suchý, naliehavý praskot. To už ani   Šimovi nedalo. Strčil do úst medzi vtiahnuté pery oba ukazováky   a zakaždým, keď Drak plesol, hvízdol krátko a mocne, dobre mu bubníky   v ušiach nepraskli. A potom aj on zakrúžil bičom a plesol, až mu ruka   v pleci mala odletieť. A tak sa tu porážali, jeden druhého   prehlúšali, až im ani dolina nestačila odpovedúvať. Zježila sa v rade   ozvien, celá sa rušila, zachvela a triasla. Voly nahrbili chrbty,   jeden po druhom začali sa hýbať, obzerať a švihať chvostmi. Potom   ten, čo sa pokladal za vodcu, čo vždy chodieval popredku, ťahavo   zabučal. Otrčil chriapu proti Šimovi a proti Drakovi a mocne zaručal.   Ako že už rozumie, že už netreba viac plieskať.
    </tei:p>
    <tei:p>
     – Pôjdem popredku, – zavolal Drak. Ale skôr než skočil zo skaly,   skôr než sa rozbehol do svahu, pribehli odkiaľsi – celí   zadychčaní – dvaja chlpáni, dvaja bieli dunčovia. Vyrútili sa   z kosodrevia s náramným štekotom, s vybíjanými obojkami, s klepcami   pod hrdlom.
    </tei:p>
    <tei:p>
     – Aha, na vás zveril Kubo čriedu. Vy tu vartujte. No, nože no, poď   sem, tutona, – vábi ich Drak kúskom chleba, ktorý vytiahol z kapsy.   Tľapká si pritom dlaňou o stehno. Psi vrtia nedôverčivo chvostmi   a dvíhajú predné laby k rozpačitému pozdravu. Keď sa k nim Drak blíži   s kúskom chleba medzi prstami, ustupujú pospiatky, stále chvíľami   vrčiac, chvíľami krútiac chvostom, akoby sa nevedeli rozhodnúť. Náhle   však zachytia otrčeným čumákom Drakov pach, ich nedôvera razom   poklesne. Ten, čo je bližšie, dáva sa potľapkať po papuli. Drak ho   berie za obojok a odopne mu klepec.
    </tei:p>
    <tei:p>
     Tomuto zas rozumie každý pes. Behať s klepcom po hore, keď máš   chuť na mladého zajačka, keď by ti dobre padol kúsok srňacinky, nie   je veru nijaká pasia. A človek, ktorý ti ho odopne, nemôže mať   s tebou zlé úmysly.
    </tei:p>
    <tei:p>
     – Dur! – volá Drak a tľapne si povzbudivo do dlaní.
    </tei:p>
    <tei:p>
     Psiskovia sú hneď uzrozumení. Začnú obskakovať okolo volov,   zháňajú ich do kŕdľa a duria za Drakom, ktorý rýchle stúpa hore   trávnatým svahom šikmo do sedla. Šimon zostáva s psami za čriedou   a pomáha im bičom.
    </tei:p>
   </tei:div>
   <tei:div type="chapter">
    <tei:head>
     9
    </tei:head>
    <tei:p>
     Ešte pred západom slnca dostali sa cez Závory do Tichej. Je tu   trochu útulnejšie ako v Smrečinách. Široká, úložná poľana je z oboch   strán okrúžená nerušenou stácou horou, prostriedkom preteká potok   a pod dvoma svrčinami na dolnom konci vidno zrubenú kolibu s riadnou   šindľovou strechou.
    </tei:p>
    <tei:p>
     Drak dvakrát krátko zahvízda, psi sa obzrú, a keď vidia, že gazda   zastal, predbehnú čriedu, zakrúžia pred ňou a zastavia ju.
    </tei:p>
    <tei:p>
     Drak prejde poľanou nakríž, vráti sa, sotí klobúk do tyla,   poškrabe sa na čele:
    </tei:p>
    <tei:p>
     – Tráva nie je najhoršia. Volom by nezaškodilo pár dní sa na nej   popásť, potrebovali by nabrať síl. Cez Pyšné bude trochu strmšie   a Tomanová je už v Poľsku.
    </tei:p>
    <tei:p>
     Šimon ho počúva a vidí, že má pravdu. No do týždňa sa majú vrátiť.   Chce mu to pripomenúť, ale zháči sa zavčasu. Nemyslí, že jemu patrí   rozhodovať o tejto veci. Tak či onak, do rána sa odtiaľto nepohnú;   statok potrebuje oddych.
    </tei:p>
    <tei:p>
     Drak znova ide medzi čriedu, znova ohmatáva volom rohy, díva sa im   na ratice. Potom siaha do trávy, prejde po nej dlaňou.
    </tei:p>
    <tei:p>
     – Bude rosa, – vraví, – voly sa do rána napasú.
    </tei:p>
    <tei:p>
     A voly naozaj – oňuchávajú trávu, rozchádzajú sa so spustenými   šijami – a už aj počuť to jemné chrumkanie, to tiché šklbanie trávy,   čo ťa vždy rozveselí okolo srdca.
    </tei:p>
    <tei:p>
     Je však čas starať sa o nocľah. Koliba je iste plná bĺch, treba ju   vyriadiť, pozametať, vyhádzať starú ovädnutú čečinu a nanosiť novej.   Šimon vezme na to Drakovu valašku, prejde palcom po jej ostrí   a naodtína hromadu mäkkých jedľových halúzok. Ukladá ich v kolibe   pozdĺž steny, pekne vedľa seba, počnúc tam, kde budú nohy, a končiac   pod hlavou, kde nastelie mäkušký zvýšený vankúš. Keď je s tým hotový,   začína sa stmievať. Nanosí ešte k opačnej stene suchej haluziny,   porube ju na prahu a nocľah je hotový. Len sa už natiahuť, založiť   ruky pod hlavu a dívať sa dierou v streche na hviezdy, čo začínajú   pučiť na temnejúcej oblohe ako hlávky sedmokrások, ako drobné hlávky   púpavy. Nad Kamenistou ukázal sa úzky kosáčik. Dosadol spodným rožkom   práve na jej končiar, pobudol tam chvíľu, váhajúc, či nemá vykonať   dáky kúsok, ktorému by sa Šimon zadivil, a potom ticho skĺzol dolu.   Súčasne sa les trochu pohol, slabo zašumel a vzal na známosť, že sa   skončil deň, ktorý je v kalendári označený menom proroka Daniela.
    </tei:p>
    <tei:p>
     Až teraz pocítil Šimon hlad. Hľadá si pohľadom kapsu, kde by ešte   mal byť kúsok chleba. Sotva si však sadne na prah, sotva otvorí   kapsu, zbadá Draka, ktorý sa blíži z dolného konca, poľany a je   obložený ako Mikuláš.
    </tei:p>
    <tei:p>
     Zďaleka možno rozoznať, že v jednej ruke nesie geletku a druhou si   pridržiava na pleci baranca.
    </tei:p>
    <tei:p>
     „Nech som dobrý, celého živého baranca! A pod pazuchou… Pod   pazuchou má hrudu čohosi bieleho. Na moj pravdu, má tam celú hrudu   syra.“
    </tei:p>
    <tei:p>
     Šimon sa naň díva s otvorenými ústami. Kde to len mohol nabrať,   kde sa len k tomu dostal? Vari vie naozaj čarovať?
    </tei:p>
    <tei:p>
     – Poniže je salaš, ani nie na pol hodiny, – vysvetľuje Drak, keď   sa priblížil k prahu. – Bača je známy, z Pribyliny, – dokladá   a podáva Šimovi geletku.
    </tei:p>
    <tei:p>
     – Dobrá je, okoštuj.
    </tei:p>
    <tei:p>
     A Šimon, stále ešte neveriac vlastným očiam, prikladá k ústam   geletku. Pije rovno z nej.
    </tei:p>
    <tei:p>
     Žinčica, urda, áá, hotová smotana. Tečie ti dolu bradou, kvapká   pomedzi kolená do trávy vedľa prahu. Toto nám ver dávno chýbalo. Toto   nám zase raz poriadne vymastí črevá!
    </tei:p>
    <tei:p>
     Napokon odtrhne Šimon geletku od úst a díva sa na Draka. Nová   nedôvera prikráda sa spoza uhla.
    </tei:p>
    <tei:p>
     – Akože? Salaš? A čo oheň? Neboja sa pastieri ohňa?
    </tei:p>
    <tei:p>
     – S ovcami? S ovcami prejdú hocikade. To nie sú voly. – A držiac   baranca pod pazuchou, siaha druhou rukou do vrecka v nohaviciach.   Vyberá odtiaľ nožík, otvára ho na kolenách a ani sa neodvrátiac,   jedným pohybom prereže ním baranovi hrtan.
    </tei:p>
    <tei:p>
     „Ten sa v tom vyzná,“ myslí si Šimon. „Ani si na to kabát   nezobliekol, ani rukávy si nevysúkal. Mal zájsť aspoň za roh, nie   tuná, rovno pred prahom.“
    </tei:p>
    <tei:p>
     Znova sa v ňom prebudí starý odpor. Akoby zarezať baranca bolo   bohvieakým hrozitánskym skutkom. No tento baranec nemal času ani   zabľačať, Šimon sa mu nestihol ani len podívať do očí. Drak ho stisol   medzi kolená, ľavou rukou vykrútil mu pysk dohora, pravou pichol   a urobil krátky pohyb zľava doprava. To bolo všetko. To všetko   netrvalo ani minútu. A predsa sa za tú minútu odohralo v mrazivej   skratke všetko, čo ľudí od Draka odpudzovalo, čo prezrádzalo jeho   bezcitnú pokojnosť, jeho istotu v každom počínaní.
    </tei:p>
    <tei:p>
     Ale ani naše myšlienky o tom všetkom netrvajú dlhšie ako minútu.   O chvíľu je zasa všetko v úplnom poriadku. „Mal sa vari pomodliť. Mal   baranca ľutovať? Lepšie takto, ako robiť dlhé parády. Pravda, mohol   sa odvrátiť, no ale – azda sme krv nikdy nevideli. Kvôli nám sa ver   nemusel odvracať.“
    </tei:p>
    <tei:p>
     Drak si konečne vyzliekol kabát, vysúkal rukávy a pitve baranca   pred kolibou. Stisnutou päsťou derie z neho kožu, držiac pritom   otvorený nožík medzi zubami. Počína si obratne a s istotou ako   vyučený mäsiar. Medzi prácou sa nebadane rozvraví. Stručne,   v skratkách, v začatých a nedopovedaných vetách robí poznámky   o barancovi, ktorého pitve, o voloch, ktoré sa pokojne pasú, o ceste,   ktorá ich čaká. Napokon si spomenie na kotlík.
    </tei:p>
    <tei:p>
     – Kotlík… – obzerá sa okolo seba, – kotlík som zabudol na salaši.   A chcel som ho… v urde. Varený v urde by bol najlepší. No to nič,   upečieme ho. Mastný je… dosť je mastný, ľaďže… Ale oheň… Treba už   oheň…
    </tei:p>
    <tei:p>
     Drak sa pomkne, spraví Šimovi miesto a Šimon rozloží pred kolibou   oheň.
    </tei:p>
    <tei:p>
     – A ražeň…? I ražeň treba. Šimon pripraví aj ražeň.
    </tei:p>
    <tei:p>
     O chvíľu obracia sa už baranec nad pahrebou. Masť z neho kvape,   syčí a prská, celý sa pokrýva zlatohnedou chrumkavou kôrou. Vôňa   pečienky privábi oboch psov. Okália z úctivej vzdialenosti   a – nevediac sa dočkať – prestupujú z nohy na nohu, akoby stáli na   žeravom uhlí. Vlhkými jazykmi olizujú si čierne ňufáky a vrtia   netrpezlivo chvostmi. Drak si ich všimne a pohodí im vnútornosti.   Zhltnú ich v tú chvíľu a znovu sa postavia do predošlej pózy.
    </tei:p>
    <tei:p>
     Vatra pomaly prehára. Tma a ticho približujú sa z kroka na krok ku   kolibe. Nenápadne ju obstupujú v úzkom polkruhu a sledujú   s neodbytným záujmom každý pohyb na osvetlenom priestranstve.
    </tei:p>
    <tei:p>
     Drak stiahol z ražňa dopečeného baranca a položil ho na dva   lopúchy, ktoré Šimon rozprestrel pred kolibou. Obaja si odkroja svoj   diel a jedia ho mlčky, jeden z tejto, druhý z onej strany pahreby.   Geletka s urdou stojí pod ústreším. Keď sa nasýtia, pijú z nej   postojačky dlhými dúškami. To všetko, i ďalšie, odohráva sa potichu   a bez rečí, v nevyslovenej dohode s okolím, ktoré sa pokrylo   neprístupnými tôňami a vyslalo mlčanlivých strážcov až celkom tesne   k pahrebe.
    </tei:p>
    <tei:p>
     Pre Šimona je táto zmena trochu náhla. Cíti sa ňou skoro osobne   dotknutý. Zazlieva Drakovi, že – sotva sa rozvravel – znova zamĺkol   a vrátil sa k predošlým odmeraným pohybom. Sám sa nechtiac zatvrdí   a utiahne do tmy pod kolibu. Pred chvíľou rád by sa bol Draka na čosi   opýtal, no teraz nevie už otázku vysloviť. Nevie ani, čo sa chcel   vlastne od Draka dozvedieť. Cíti len, že premeškal vhodnú chvíľu a že   to hlavné a konečné, na čom sa raz zvrtne všetko ostatné, zostane už   navždy nevyslovené, že sa to už teraz nedá vybaviť slovami a že musí   počkať na inakšie rozhodnutie. Netrúfa si však uhádnuť, kde a kedy   toto rozhodnutie dozreje. Uvedomuje si len, že sám ho nijako nemôže   posúriť, že sa naň nemôže ani pripraviť. Riešenie, ktoré sa ukazovalo   možným v prvý večer po Drakovom návrate, vidí sa mu teraz trápne   primitívne a myslí naň s najväčším odporom. A to, že sa Drak tomuto   riešeniu nevyhýbal, ba že mu dokonca poskytol možnosť, aby ho použil,   načisto ho odzbrojilo a vnieslo dokonalý zmätok do všetkých jeho   predpokladov.
    </tei:p>
    <tei:p>
     Čím ďalej je totiž zrejmejšie, že v hre, do ktorej sa s Drakom   pustil, nie je v stávke už len Eva, ale aj čosi iného, väčšieho   a významnejšieho a zďaleka nie tak určitého, ako sú Evine pohľady   a jej úsmevom poodhalené zuby. Je to hádam jeho alebo Drakova česť.   A je to hádam aj stratená dôvera ľudí, ktorá sa donedávna zdala   daromnou a nepotrebnou, no časom nadobudla takú dôležitosť, že stojí   zato pustiť sa teraz o ňu za pasy a dobývať ju nazad hoci s nasadením   vlastného života.
    </tei:p>
    <tei:p>
     Nevie – nemôže to posúdiť. Nedozvie sa ani, akú úlohu má tu hrať   on, Šimon, a čo treba urobiť, aby z nej nevypadol pred koncom.   A Drak, ktorý mal istotne viac času, aby si všetko dokonale rozvážil,   neprezradí mu ničoho zo svojich plánov. Ako tam sedí nad pahrebou   a znovu poťahuje z fajky, nevidno na ňom ani len to, či i jeho   zamestnávajú tie isté myšlienky, alebo či sedí len tak, pofajčieva   a trávi večeru. Nezdá sa, že by mal úmysel pustiť sa znovu do reči.   A jednako Šimon na to ešte dlho čaká a díva sa naň zamračene z tmy   pod ústreším. Ani raz však neobratí Drak k nemu tvár, ani raz neurobí   trochu voľnejší pohyb. Sedí meravo na nízkom pni, díva sa do pahreby,   a keby chvíľami nepotiahol z fajky, zdalo by sa, že tam zaspal, že   vie usnúť i v takejto neprirodzene meravej polohe. A predsa – napriek   tomu všetkému, napriek odcudzeniu, ktoré sa medzi nich znova dostalo,   cíti Šimon celkom zreteľne, že ich spolu viaže akési nevysloviteľné   tajomstvo, nepostihnuteľné, ale nadmieru mocné puto, ktoré spôsobí,   že ich osudy rozhodnú sa spoločne, v jeden a ten istý deň, na jednom   a tom istom mieste. A tu si Šimon znova spomenie na kríž, ktorý sa im   zjavil toho dňa na svitaní medzi vetvami stromov. Nebolo to ono?   Nebolo to niečo, čo ich oboch poznačilo spoločným znakom?
    </tei:p>
    <tei:p>
     Nie, istotne nie. Ani toto, ani ono lastovičie mláďa, čo Drak   iného rána zodvihol zo zeme a uložil do hniezda, nemohli vytvoriť   takéto silné, do žíl sa zarezávajúce puto. Musí tu byť ešte čosi   iného, čosi hlbšieho, čo tkvie v samej podstate ich pováh   a vzájomného pomeru a čo sa nemôže prejaviť takýmito viditeľnými   znakmi. To mláďa vtedy a ten kríž dneska možno len na chvíľu   poodhalili clonu, ktorú stále cíti pred očami. Ani dnes ani vtedy   nestihol sa však presvedčiť, čo sa za ňou skrýva. Bolo to, zdá sa,   niečo svietivého, niečo čistého, niečo podobného pohľadu Eviných očí,   ktorý sa mu pár ráz podarilo zachytiť, keď – sediac pri ňom   v slnečný, jasný deň na lúke – zahľadela sa ponad zelené polia   a modrasté vrchy kamsi do neznámej diaľky.
    </tei:p>
    <tei:p>
     Čo to len mohlo byť, že to nikdy nevedel postihnúť a že sa nad tým   musí teraz trápiť?
    </tei:p>
    <tei:p>
     Šimon unavene vstane a pretiahne sa pomedzi dvercia do koliby.   Zohnutý vpoly prekročí vysoký prah a hmatajúc rukami po zemi, nájde   svoje lôžko. Kým usne, dlho mu ešte chodia popred oči zahmlené obrazy   s náhle sa vynorujúcimi, svietiacimi, akoby zlatými niťami vyšitými   vzorkami.
    </tei:p>
    <tei:p>
     Ráno sa zobudil na tichý a jednotvárny šumot dažďa na streche.   Draka už v kolibe nebolo. A nevidel ho, ani keď vystrčil hlavu   pomedzi dvercia a rozhliadol sa po poľane. Pomyslel si, že sa azda   znova vybral na salaš. Prečo to však urobil tak zavčasu? A prečo ho   neupovedomil, ak odišiel niekam ďalej?
    </tei:p>
    <tei:p>
     Pršalo, vlastne len mrholilo, celé predpoludnie. Voly našli si   úkryt na okraji poľany a ležiac roztratene popod svrčiny, pokojne   meridzali. Psi sa prikmotrili ku kolibe a vyňuchajúc žinčicu, ktorú   zabudol odložiť na neprístupné miesto, vychlemtali ju do dna.
    </tei:p>
    <tei:p>
     Našiel ich vyvalených, spokojne sa olizujúcich predo dvermi.
    </tei:p>
    <tei:p>
     Celé predpoludnie strávil tým, že chodil v daždi pomedzi horu   a hľadal kúsok rovnej rakyty, súcej na vyrezanie kúdele. Nechce sa   vlastne priznať, že to má byť kúdeľ. Chce sa len niečím zamestnať   a potrebuje na to kúsok rovnej rakyty. Od začiatku má však pred očami   vyrezávanú a žeravým klincom vypaľovanú kúdeľ. Z predošlého večera   zostali mu v mysli niektoré z tých obrazov, čo sa mu pred usnutím   motali hlavou, a rád by ich teraz videl pekne vykrúžené na podnoži   kúdele. Okolo poludnia naďabil konečne na mladý, náležité hrubý   a všade pekne rovný stromček. Nebola to rakyta, ale javor.
    </tei:p>
    <tei:p>
     „I javor je dobrý,“ pomyslel si. Opatrne ho odrezal popri samom   koreni.
    </tei:p>
    <tei:p>
     Idúcky ho okliesnil a priam cestou začal stružlikať. Dôjduc ku   kolibe, sadol si na holú zem pod ústrešie a vtiahnuc kolená pod   bradu, pokračoval v práci. Začal od horného konca, kde vyrezal guľatú   hlávočku v podobe makovice, potom urobil niekoľko ostrých zárezov   a poniže pustil sa do vyrezávania cifrovaného hada, ovinutého   koldokola a siahajúceho otvorenou papuľou po makovici. Spodobenie   hada ho natoľko zaujalo, že zabudol temer na voly, popásajúce sa   v tichom daždi popod horu. Zabudol i na Draka a nezbadal ho, keď sa   celý premoknutý vynoril náhle z hory a zočiac Šima, postál chvíľu na   uhle a uprene ho pozoroval. Všimol si ho až po chvíli, keď počul za   chrbtom pukať oheň. Nazrel špárou do koliby a videl ho napoly   vyzlečeného, chystaceho sa usušiť si premoknuté háby. Videl, že si   zosňal i pásku z ľavého oka, a nevdojak sa odvrátil, keď zbadal, že   jazva, tiahnúca sa cez čelo až k lícnej kosti, má podobu hada so   vztýčenou hlavou a rozzevenou papuľou. Striasol sa odporom   a podívajúc sa na kúdeľ, ktorú držal v ruke, schoval ju s nijako   neodôvodneným chvatom medzi mach, ktorým bola upchatá spodná špára   v zrube.
    </tei:p>
    <tei:p>
     „Hlúposť,“ pomyslel si, „čo má kúdeľ spoločného s jazvou na jeho   čele.“
    </tei:p>
    <tei:p>
     No jednako nechal ju tam a pod zámienkou, že na noc treba zohnať   voly do čriedy, vošiel po bič do koliby. Drak bol k nemu obrátený   chrbtom. Zostal tak za celý čas, kým hľadal bič.
    </tei:p>
    <tei:p>
     Dlhými krokmi prešiel potom cez poľanu a plieskajúc, začal pomocou   psov zháňať voly do čriedy. Keď bol s tým hotový a vrátil sa ku   Kolibe, sedel už Drak na prahu a večeral.
    </tei:p>
    <tei:p>
     – Bol som v Tomanovej, – začal sám od seba. – Prezvedieť   sa, – doložil po chvíli. Potom urobil dlhú prestávku, akoby hľadal   slová pre najstručnejšie vyslovenie toho, čo chcel ešte povedať.
    </tei:p>
    <tei:p>
     – Dolina je plná statku, – pokračoval. – Dve čriedy z Koščelísk   a dve zo Zakopaného. Okrem toho ovce… Pastieri vravia, že zostanú až   do Mitra… Neviem, ako prejdeme, dovtedy čakať nemôžeme…
    </tei:p>
    <tei:p>
     To bolo všetko, čo povedal. A nebol by už istotne toho večera   povedal viac, keby sa na samom mraku nebol ukázal honelník   z pribylinského salaša. Prišiel si po geletku a doniesol v ľadvenici   čerstvej žinčice od večerného pôdoja. Drak vyňal z mešca peniaz   a dával mu od cesty. Vtom sa náhle zarazil, podíval sa chlapcovi do   očú, vzal mu peniaz z ruky a siahol znovu do mešca.
    </tei:p>
    <tei:p>
     – Dám ti zlatku, – vraví a díva sa mu stále do očú. – Túto zlatku   ti dám, ale musíš mi niečo vykonať. Pôjdeš do Leštín, vyhľadáš tam   richtára a povieš mu:… Dávaj pozor, čo mu povieš… Povieš, že chlapi,   čo išli po statok do Smrečín, nemôžu sa vrátiť do týždňa. Že sú   s volmi v Tichej a čakajú, kým budú môcť prejsť cez Tomanovú. Tam že   sú Poliaci. Ale nech sa neboja, črieda príde v poriadku domov.   V Tichej je dobrá paša. Aj to mu povedz: v Tichej je dobrá paša.   Možno, že tu zostanú až do Mitra. Zapamätal si si? Všetko musíš   richtárovi rozpovedať.
    </tei:p>
    <tei:p>
     Chlapčisko prikývlo hlavou a berie zlatku z Drakových prstov.
    </tei:p>
    <tei:p>
     – A neboj sa, s bačom sa pozhováram, aby ťa pustil hneď zajtra   ráno.
    </tei:p>
    <tei:p>
     Šimon sa nediví tomuto Drakovmu rozhodnutiu. Naopak, pokladá ho za   múdre a prirodzené. Menej prirodzeným sa mu zdá, že Drak od tohto   prvého dňa stále niekam odchádza, nevídať ho často celý deň a často   sa nevracia ani na noc. Neprezradí ani len slovom, čo za robotu si   našiel. Nemôže predsa večne trčať v Tomanovej. Čo by tam hľadal   a načo by sa denne štveral cez príkre sedlo?
    </tei:p>
    <tei:p>
     No nechtam, nech si chodí, keď mu je vôľa. Nám je dobre vyvaľovať   sa v kolibe, stružlikať kúdeľ a večierkom chodiť na posiedky k bačovi   na pribylinskom salaši. Dívať sa, ako vyťahuje z putery medzi   kolenami hrudy syra, ako ich miesi v prehrští, vytláča z nich srvátku   a formuje oštiepky, zdobené uprostred a na koncoch vypuklými ciframi.   Možno sa tu všeličomu priučiť, možno donekonečna načúvať bačovým   múdrym rečiam a žartovným porekadlám. Má ich stále v zásobe plné   cedidlo. Má tam i zásobu spomienok na bitky pri Solferíne, Majlande   a iných talianskych mestách, ktoré všetky dobyl Franc Jozef, zdá sa,   hlavne jeho, bačovou zásluhou.
    </tei:p>
    <tei:p>
     Raz sa Šimon pokúsil zaviesť reč s ním o Drakovi. Vie predsa, že   sú tu spolu, že vedú voly zo Smrečín cez Tomanovú. Nespomínal Drak   pred ním ničoho? Nevravel, kam to stále chodí? Sú predsa starí známi.   No akokoľvek nenápadne si počína, bača sa nedá zvábiť do rozhovoru.   Strúha tajomnú tvár a obratne sa vyhýba Šimonovým narážkam. Začrie do   cedidla a vytiahne daktorú zo svojich nedokončených spomienok na   Lombardiu. Z celého môže mať Šimon dojem, že bača alebo sám nič nevie   a robí sa len dôležitým, alebo že je s Drakom uzrozumený a bojí sa   prezradiť, čo spolu kujú.
    </tei:p>
    <tei:p>
     Na šťastie ani bačovo tajnostkárstvo, ani Drakove výlety nie sú   dostatočnou príčinou, aby sme sa príliš znepokojovali. Všetko ostatné   má pokojný a očakávaný priebeh. Zem po dlhotrvajúcom suchu znovu   navlhla, tráva zmäkla, rozzelenala sa a zakvitla oneskorenými   sedmokráskami a tureckými klincami. Voly sa na nej pasú od rána do   večera s dvojhodinovou prestávkou cez obed, keď pokojne vylihujú   v tôni pod svrčinami. Boky sa im zo dňa na deň vypĺňajú, srsť na nich   zhustla, dostala nový lesk. I ratice sa im zahojili. Dokonca aj   zvonce na ich šijách majú od istého času celkom iný, utišujúci   a lahodný zvuk. Psom sme oznove museli pripnúť klepce na obojok,   pretože sa z dlhej chvíle opäť začali túlať po hore. Opäť začali   znepokojovať mladé srnky.
    </tei:p>
    <tei:p>
     Inak slnce každého rána vychádza nad Krížnou a večer zapadá nad   Kamenistou. Dni sú ako lenivé bravy, prevaľujú sa v koryte medzi   týmito dvoma vrchmi, spokojne si pochrochtávajú a nezdá sa, že by sa   raz muselo dačo zmeniť na tomto poriadku. Od rána do noci stoja štíty   na svojich miestach a strážia túto chvíľu, keď ležiac horeznačky pod   svrčinou, hľadíme na biele obláčky a pripodobňujeme si ich ku kŕdľu   husí, plávajúcich po tichej hladine rybníka. I hora je, hľa, večne tá   istá a potok pri jej nohách stále má s ňou o čom šepletiť. Vietor   spoza vrchov donáša samé dobré zvesti. Naozaj, netreba sa trápiť   o zajtrajšok a nemusí nás mýliť ani Drakova častá neprítomnosť.   Jedného dňa sa beztak všetko vysvetlí.
    </tei:p>
   </tei:div>
   <tei:div type="chapter">
    <tei:head>
     10
    </tei:head>
    <tei:p>
     Akože sa aj vysvetlilo… Toho rána ležala na tráve strieborná   hmla.
    </tei:p>
    <tei:p>
     Ležala tam v nízkej vrstve, siahajúcej ledva nad kolená. Celé   údolie bolo ňou vystlané akoby bielym, zľahka našuchoreným   páperím.
    </tei:p>
    <tei:p>
     Drak zobudil Šimona ešte pred úsvitom. Nahol sa k nemu a dotkol sa   jeho pleca.
    </tei:p>
    <tei:p>
     – Pôjdeme, – povedal mu.
    </tei:p>
    <tei:p>
     Povedal mu to priduseným hlasom, akoby za uhlom mohol niekto   načúvať.
    </tei:p>
    <tei:p>
     Šimon sa posadil a díval sa rozospato na Draka. V rannom šere črtá   sa jeho postava oproti svetlejšiemu rámcu dverí temer mátožne.
    </tei:p>
    <tei:p>
     – Pôjdeme, – opakuje Drak a volá ho pohybom hlavy za sebou. Nato   vychádza predo dvere a potichu zahvízda. Vzápätí pribehnú obaja psi   a vrtiac chvostmi, začnú mu obskakovať okolo kolien. Sú plní   horlivosti, nedočkavo skučia, vetria okolo uhlov koliby a nachvat tam   vykonajú svoju potrebu.
    </tei:p>
    <tei:p>
     Šimon si okrúca návlaky. Prsty sa mu pritom trocha chvejú. Ľahké   vzrušenie šteklí ho na prsiach a popod pazuchy. Každú chvíľu návlak   povolí a rozmotá sa. Napokon sedia však krpce pevne na nohách. Šimon   v nich párkrát zadupá o podlahu, akoby sa chystal preskočiť z miesta   vysokú prekážku. Ešte si pritiahne opasok na tri pracky, aby dobre   doľahol na bedrá. A už len zápästky, kamizol a klobúk… Môžeme ísť, je   pripravený.
    </tei:p>
    <tei:p>
     Drak čaká na neho predo dvermi. Sleduje pozorne Šimonove prípravy.   Obočie sa mu pritom trochu stiahlo. Ostré črty okolo úst akoby sa na   chvíľu zachveli vonkajším chladom. Alebo sa azda zachveli nejakým   vnútorným pohnutím? Niet čas rozoznať to; vzápätí znova stvrdli   a znehybneli. Drak ich utíšil dlaňou, ktorou si prešiel po tvári   odhora nadol. Potom zvoľna vykročil k miestu, kde stáli voly. Cestou   rozmotal bič a dvakrát ním plesol. Psi v tej chvíli pochopili svoju   úlohu a štekajúc začali zdúrať voly z ležoviska.
    </tei:p>
    <tei:p>
     Šimon sa ešte chvíľu motá okolo koliby. Nenápadne vyberá hotovú   vyrezávanú kúdeľ zo špáry v zrube, rozkladá ju na tri časti a strká   pod kamizol. Neobyčajná nálada tohto rána vrýva sa mu do podvedomia   niekoľkými nápadnými črtami. Zanecháva tam otvorené, citlivo   reagujúce stopy. Dve hviezdy sliepňajú dosiaľ ospanlivo proti   blížiacemu sa úsvitu. Vyzerajú náramne opustené na prázdnom obzore.   Kontúry vrchov vystupujú s nevľúdnou určitosťou na mútnom, rozmazanom   pozadí. Voly sa lenivo brodia nízkou hmlou; ich beznohé trupy akoby   po nej plávali. Zvuk zvoncov zasahuje nápadne rušivo do mrazivého   ticha.
    </tei:p>
    <tei:p>
     „Nemali by sme ich odopnúť? Alebo aspoň zapchať trávou?“ dumá   Šimon sám pre seba.
    </tei:p>
    <tei:p>
     No Drak nezdá sa tým znepokojený. Kráča zvoľna popredku hore   údolím. Šimon počká, kým prejde celá črieda, a pridá sa potom na jej   koniec.
    </tei:p>
    <tei:p>
     Čím vyššie stúpajú, tým redšia je hmla. Napokon, keď vyjdú do   sedla, majú ju pod sebou zo všetkých strán ako mlieko rozliate na   nerovnom kastróle. Vrchy z nej vystupujú v nesúvislých osihotených   skupinách. Podobajú sa pustým, neobývaným hradom. Dávno sa už   rozvidnelo, môže byť okolo poludnia, no v povetrí stále ešte čosi   chýba.
    </tei:p>
    <tei:p>
     Ach, áno, slnce sa dosiaľ neukázalo. A podľa toho, ako to tuná   vyzerá, akoby sa už ani nemalo nikdy ukázať. Nič si ho tu aspoň   nežiada. Čierne skaly po oboch stranách sedla ustrnuli v matnom   prísvite a neprejavujú nijakú ochotu vyjsť mu v ústrety. Trčia   mrazivo dohora. Na ich plochách usadzuje sa vlhká osuheľ.
    </tei:p>
    <tei:p>
     A čo je najhoršie: z druhej strany sedla vyzerá svet ešte   nevľúdnejšie: vrchy neznámych mien zhŕkli sa tu proti nim   v nevraživom zoskupení. Predný ich rad je temer na dosah ruky. Jeho   výstražne vycerený hrebeň vynára sa z hmly čoraz hrozivejšie.   Posunuje sa k nim bližšie a bližšie a zdá sa, strojí sa chňapnúť   a rozdrviť ich obrovskými kerešami. Čo ako opatrne zostupujú, nemôže   sa Šimon zbaviť dojmu že na dne údolia nečaká ich nič dobrého.
    </tei:p>
    <tei:p>
     Drak stále ide popredku. Chvíľami postáva, a zdá sa, načúva. Díva   sa uprene do údolia, akoby odtiaľ niekoho čakal. Vošli práve do hory,   ktorá sa na tejto strane začína o hodne nižšie ako na tamtej, keď   znova zastal, a dočkal čriedu. Díval sa pritom zdola nahor, na Šimona   a dobrú chvíľu sa zdalo, že mu chce čosi povedať. Nepovedal však   ničoho. Šimon bol od neho asi na desať krokov, keď sa znova obrátil   a rýchlo stúpajúc, predbehol čriedu. No Šimon zreteľne pocítil, že mu   tým pohľadom chcel čosi riecť. Čosi takého, čo hádam nemohol povedať   slovami. Darmo sa však snažil uhádnuť, čo to mohlo byť, darmo sa aj   on pristavil a hľadel zamyslene na jeho chytro sa vzďaľujúci chrbát.   Okrem nepokoja, ktorý sa od stretnutia s Drakovým pohľadom pridal   k jeho predošlému vzrušeniu, nepocítil a nedopátral sa ničoho.   Spoliehajúc na psov, ponáhľal sa za Drakom. Pred chvíľou zmizol mu   v náhlej zákrute z očú a práve vtedy zmocnilo sa ho nejasné   podozrenie. Odbočil z cesty a stúpajúc opatrne po machu, snažil sa   predbehnúť Draka.
    </tei:p>
    <tei:p>
     Nepodarilo sa mu to. Znezrady uvidel ho na ceste pred sebou. Stál   chrbtom k nemu. Oproti, hore pirťou, prichádzali dvaja Poliaci, dvaja   Podhaľanci v bielych hološniach, s cifrovanými šujtášmi na stehnách,   s vybíjanými klobúkmi na hlavách. Stúpali rýchle, čochvíľa boli pri   Drakovi. Zvítali sa s ním, podali si ruky, akoby boli spolu starí   známi.
    </tei:p>
    <tei:p>
     „Starí známi,“ blyslo Šimonovi hlavou. Temné podozrenie na chvíľu   zosilnelo, nadobudlo určitejších obrysov. „Starí známi…“ Čosi sa   k tomu žiada doložiť, čosi k tomu ešte patrí. „Pravdaže, sú to starí   známi!“ Jeden z Poliakov, starší a územčistý, s náramným orlím perom   za klobúkom, poklepkáva, hľa, Draka po pleci. Vraví dačo veselého, čo   ich všetkých na chvíľu rozosmeje.
    </tei:p>
    <tei:p>
     Šimon sa prikráda ešte bližšie. Rozoznáva už jednotlivé poľské   slová. Ten starší stále čosi šepletí. Drak stojí nad ním vystretý,   z času na čas prikývne hlavou. Všetci traja opierajú sa o valašky.   A náhle – náhle Poliak otrčí proti Drakovi vystretú dlaň. Ten chvíľu   zaváha, potom do nej tľapne. Dlho si potriasajú pravicami.
    </tei:p>
    <tei:p>
     Toto je pohyb, ktorý má všade len jeden význam. Šimon ho však   sprvoti nechápe. „Čo sa tu kupuje a kto komu čo predáva?“
    </tei:p>
    <tei:p>
     Vtom sa Drak obráti tvárou k nemu. Keď zbadá Šima, je na jeho   tvári najprv úžas a prekvapenie. Potom krátky náraz vzdoru a slabý   pokus o výpad. Napokon ostane v nej len skleslosť a trápne   doznanie.
    </tei:p>
    <tei:p>
     Šimon stále ešte neverí. Celý Drakov výzor, celé jeho chovanie   prisviedča však na jeho žasnúcu otázku, napísanú v široko   roztvorených očiach. Drakovi ovisli plecia, pohľad skláňa k zemi.   Niet už pochybnosti, nemožno sa mýliť – Drak predal Poliakom čriedu.   Celú čriedu leštianských volov. Práve si tľapol s nimi do dlaní. Ale   dávno, dávno predtým sa spolu zjednali… Kde sme len mali oči, že sme   to nevideli? Čo sme len robili, že sme tomu nevedeli zabrániť? Ach,   áno, vyrezávali sme kúdeľ. Kúdeľ pre Evu. Znovu nás opantali   myšlienky na jej tvár, lono a plecia. Nazdali sme sa, že kúdeľou sa   jej zavďačíme, že do nej vrežeme všetko, čo sa nám neprace do pŕs, čo   vnáša mdlobu do slabín. A on medzitým… Medzitým vyjednával on   s Poliakmi. Chodil k nim denne, zostával u nich na noc, kým sme my   pod ústreším vyrezávali z javora kúdeľ pre Evu.
    </tei:p>
    <tei:p>
     Šimonovi sa chveje pera. Dolná pera sa mu odškerila, odhalila   zaťaté zuby a chveje sa ako v zimnici. Nozdry sa rozširujú, nestačia   naberať vzduch pre rozbúrené prsia. Na sluchách a na čele vystupujú   žily ako povrazy. Svaly sa napínajú samy od seba. Trvá to dlho,   nekonečne dlho, kým Drak znovu zdvihne hlavu a podíva sa na Šimona,   mútnym, neprítomným pohľadom. Šimon ustupuje pospiatky, akoby ho ten   pohľad odstrkoval. Jeho ruka siaha po biči. Jeho zrak vymeriava   vzdialenosť medzi ním a Drakom. A náhle sa ruka zoširoka rozmáchne.   Ťažký voliarsky bič švihne vzduchom. Krátko hvizdne vzduchom   a prilipne svojím koncom na Drakovu tvár. Zanechá tam dlhú krvavú   stopu. Mútny, neprítomný pohľad na chvíľu zaiskrí, no tvár sa ani   nepohne. A tu sa ruka znova rozmáchne, bič znova švihne vzduchom.   A tvár sa znova ani nepohne. Z dvoch úzkych švárov na ľavom líci   vymoká krv. Steká po brade, kvapne z nej na zem.
    </tei:p>
    <tei:p>
     Obaja Poliaci akoby na chvíľu zdreveneli. Pozrú najprv na Šimona,   potom na seba a napokon, akoby sa ešte raz chceli presvedčiť, na   Draka, na jeho krížom rozťatú tvár. A vtom sa jeden z nich – ten   vyšší, počerný – prikrčí, trochu sa zvrtne vbok a valaška z jeho rúk   vyletí popri zemi prudkým, nečakaným pohybom proti Šimovi. Hvizdne mu   okolo uší a zatne sa ostrím do stromu za jeho chrbtom.
    </tei:p>
    <tei:p>
     Temer súčasne, akoby to mali nacvičené, opakuje ten istý pohyb aj   druhý Poliak. No Šimon stihol sa už uhnúť. Práve že stihol myknúť   hlavu, keď i druhá valaška zaťala sa do stromu tesne vedľa prvej.
    </tei:p>
    <tei:p>
     Prisámvačku, majú to naozaj nacvičené. Akoby ich to od malička   v škole boli učili! Ale je tu ešte tretia valaška, pozor i na tú.   Jeden z Poliakov trhá ju práve Drakovi z rúk. No ten ju drží pevne   a zdá sa, nemieni ju pustiť.
    </tei:p>
    <tei:p>
     Nastane tým nečakané spomalenie prudko sa vyvíjajúceho deja. Šimon   je v prvej chvíli sám prekvapený. Drak nechce poslúžiť Poliakovi   svojou valaškou. Chce ju azda hodiť po ňom sám?
    </tei:p>
    <tei:p>
     I druhý Poliak je však prekvapený, jeho pozornosť je na chvíľu   odpútaná od Šimona. Šimon to v momente postihne. V momente posúdi   situáciu. Odhodí nabok bič a kamizol a niekoľkými dlhými skokmi vrhne   sa na neho. Prv než sa mu stačí postaviť na odpor, búši doň z celej   sily oboma päsťami. Pocíti v hankách mäkký, povoľujúci odpor   zlomených rebár, akási strašná sila nadvihne Poliaka od zeme a odhodí   ho dobrých päť krokov nadol. Vzápätí, ani za ním nepozrúc, skočí   Šimon i na druhého, čo sa dosiaľ naťahuje s Drakom o valašku. Schváti   ho od chrbta oboma rukami cez pás, zodvihne vozvysok, dvakrát sa   s ním skráti dokola, náhle ho pustí a odsotí ďaleko od seba. Džuchne   o zem celou váhou ako vrece plné zemiakov.
    </tei:p>
    <tei:p>
     Až teraz napľul si Šimon do dlaní. Až teraz dostal vlastne   ozajstnú chuť do bitky. Hlava sa mu trocha zamotala, popred oči   prešla mu krvavá hmla. Videl cez ňu Draka, stojaceho stranou a zdá   sa, nezúčastneného na všetkom, čo sa dosiaľ stalo. Podopiera sa   nedbalo o valašku a – nech som dobrý – medzitým, čo mu z rany na   tvári vymoká krv, sotva viditeľný úsmev ihrá mu okolo úst. Vari si   myslí, že toto divadlo odohráva sa len kvôli nemu? Či sa vari nazdá,   že naňho už nepríde rad? Šimon zaškrípe zubami, vtiahne hlavu medzi   plecia a vrhne sa rovno proti nemu. Nemeria vzdialenosť, nehľadá   miesto, kam zasiahne. Cíti len, že sa preženie ponad neho ako   uvoľnený balvan, že ho rozmliaždi na pagáč.
    </tei:p>
    <tei:p>
     Je už od neho len na dva kroky. Jediný bod, Drakovo prižmúrené   oko, priťahuje teraz Šimonovu pozornosť. Dvíha ruku, zohnutú v lakti,   vysoko nad plece a mieri zaťatou päsťou rovno do oka. Oko hľadí   nepohnute z úzkej štrbiny medzi mihalnicami. Svieti mu oproti   čiernym, uhľovým leskom. Hrot jeho pohľadu mieri mu rovno doprostred   pŕs. Ak sa nepristaví, nastokne sa naň ako na ražeň. Prepára ho   skrz-naskrz a vylezie mu na druhej strane popri chrbtovine. Šimon   musí – uvedomuje si, že nesmie, no jednako musí vrátiť ten pohľad.   Nedá sa, nemôže ho nechať bez odpovede. A tu zaťatá päsť na chvíľu   zaváha. Jej pohyb sa zastaví. Krvou podliaty Šimonov zrak narazí   s cvengotom na pohľad Drakov. Dva, trikrát sa s ním skríži, ostro   nabrúsené čepele vymenia spolu kvart a terc. Potom tuš – ruka   odkväcne a pustí kord. Vzápätí sa však znovu napruží. Šimon zavrie   zrak a plnou silou uderí.
    </tei:p>
    <tei:p>
     Neskoro. Drakova noha sa nenápadne zohne v kolene, potom sa prudko   vymrští vpred. Okovaná podošva doľahne tupým nárazom na Šimov   žalúdok. Zohnutý vo dva konce zrúti sa Šimon k Drakovým nohám. Všetko   sa odohrá tak rýchlo a hladko, že Drak sa temer nepohol z miesta.   Neprestal sa dokonca opierať o valašku. Nahol sa nad Šima a podíval   sa mu do tváre. Potom zastavil pohybom ruky oboch Poliakov, ktorí sa   medzitým pozbierali zo zeme a vytrhnúc valašky zo stromu, hnali sa   s nimi na Šimona.
    </tei:p>
    <tei:p>
     – Netreba, – povedal im. – Nepreberie sa tak chytro. Vezmeme ho   dolu.
    </tei:p>
    <tei:p>
     Odťal z najbližšieho sihliaka dve mocné haluze. Položil na ne   Šimona hlavou vyššie a kývnuc na svojich nových kompánov, zapriahol   ich do tejto podivnej fúry. Sám zdvihol zo zeme Šimonov bič, jeho   kamizol i vyrezávanú kúdeľ, ktorá vypadla spod kamizola. Počkal na   čriedu a šiel za ňou do doliny. Na tvári mu okrem dvoch jaziev opäť   nevidno nič zvláštneho. Čierny lesk oka pohasol a jeho chôdza je   vyrovnaná ako chôdza človeka, ktorý dobre vykonal svoju úlohu.
    </tei:p>
   </tei:div>
   <tei:div type="chapter">
    <tei:head>
     11
    </tei:head>
    <tei:p>
     Bdie, a či sa mu len sníva?
    </tei:p>
    <tei:p>
     Leží horeznak na tvrdej drevenej priči.
    </tei:p>
    <tei:p>
     Zdá sa, že už otvoril oči a že sa nimi díva niekam dohora. Ničoho   tam nevidí. Je teda noc. Čo je to však za noc? Plná nevysloviteľného   kúzla a vytrženia. Príde dnes azda tá, na ktorú odprvoti čakáme?
    </tei:p>
    <tei:p>
     Podľa čoho ju poznáme, ak vskutku príde? Ako jej dáme vedieť, že   na ňu oddávna čakáme? Príde s hudbou a družicami, a či sa priblíži   sama, na prstoch?
    </tei:p>
    <tei:p>
     Pst, pst…! Ani slova viac! Zdá sa, že už aj prichádza s hudbou   a družicami. Celkom nablízku hrajú, hľa, husle. Vysoký ženský hlas   spieva. Spieva o láske a milovaní. Slovám nemožno rozumieť, ale   melódia je všetkým známa. Vzdúva sa našou túžbou, chveje sa naším   utrpením. Volá a vyčkáva, tŕpne a zaklína.
    </tei:p>
    <tei:p>
     Ten, čo má prísť, sa však neozýva.
    </tei:p>
    <tei:p>
     Pieseň sa zvíja, kvílivo stúpa, vzdáva sa, láme, padá zvysoka,   klesá a zaniká.
    </tei:p>
    <tei:p>
     A v tom ju podoprie a vtom ju podchytí jeho hlas: prichádza   zďaleka, je slabý a ukonaný. Rozpráva o moriach a cudzích krajinách.   Už sa však blíži, už ju poznáva, už sa jej chytá, berie ju do   náručia. Splýva s ňou v jedno, nesie sa s ňou vedno v jasavom finále.   Stále však nevie, či bdie alebo sa mu len sníva.
    </tei:p>
    <tei:p>
     Oči zvykli si na tmu a rozoznávajú temné obrysy predmetov, ktoré,   zdá sa, patria do skutočnosti a pripomínajú zariadenie valaskej   koliby. V ušiach dosiaľ však znie melódia vášnivo a vrúcne primknutá   k neubúdajúcemu a nepostihnuteľnému kúzlu tejto noci. Vzniká v ňom   pocit podivnej rozpoltenosti. Akoby jednou polovičkou vedomia bdel,   kým druhou zostáva v objatí sna, z ktorého sa nemôže vymaniť.
    </tei:p>
    <tei:p>
     Popravde ani sa mu nežiada vymaniť sa z neho. Chce zostať v jeho   náručí hoc aj za cenu rozdvojenia bytosti a zrieknutia sa lepšej jej   polovičky.
    </tei:p>
    <tei:p>
     Zostáva preto ležať horeznak s rukami založenými pod hlavou,   s očami upretými do tmavej povaly. Všetko, čo dosiaľ nevedel   vysloviť, hovorí teraz za neho táto pieseň. V súhlase s jej melódiou   preskupujú sa mu pred zrakom mäkké, vábivé tvary. Kĺžu a vlnia sa   v oblých pohyboch známych bedier a ramien. Do ich hladkého   a plynulého striedania zasahuje rušivo len predstava upriameného,   čiernolesklého pohľadu, dívajúceho sa spomedzi prižmúrených mihalníc   a podčiarknutého dvoma rovnobežnými, krvácajúcimi jazvami. Táto   predstava vynoruje sa v krátkych pravidelných prestávkach, a hoci sa   mu zakaždým podarí zatlačiť ju späť, vracia sa neodbytne   a vytrvale.
    </tei:p>
    <tei:p>
     Náhle sa však melódia skončí. Kolembavý pohyb, ktorý ho uspáva,   prestane. Prudkým nárazom vyhodí ho zvlnený príboj na tvrdý breh   skutočnosti.
    </tei:p>
    <tei:p>
     Pokúša sa zachrániť. Lapí sa oboma rukami okrajov priče, nohami   hľadá pod sebou pevnú zem. Nenachádza však opory a spoza chrbta útočí   naň desivá predstava, že visí nad bezodnou prázdnotou. Až po chvíli   zbadá, že sú tu dve priče a že leží na hornej z nich. Oddýchne si   a s uľahčením spustí nohy na zem. Macia vôkol seba, dotýka sa   jednotlivých predmetov a poznáva ich podľa hmatu. Áno, zrejme je to   valaská koliba: tu visí kotol na kumhári, zastoknutom medzi dve   brvná, tu je putera s varechou, gelety, črpáky, pôdišiar. A všetko   dookola razí syrom a žinčicou. Vôňa syra a žinčice prebudí v ňom   pocit hladu. Začrie varochou do putery a vypije na dúšok všetko, čo   sa mu do nej nabralo. Je to čerstvo odvarená žinčica, ešte teplá,   a v nej plno drobného syrenia. Akoby baču bolo niečo vyrušilo   z práce, takže nemal času dokončiť ju. Inak by predsa syr dávno musel   byť v cedidle.
    </tei:p>
    <tei:p>
     Áno, koliba bola zrejme nachvat opustená: v popole na ohnisku   tlejú dosiaľ žeravé uhlíky. Prečo ho však nezobudili a nepojali so   sebou, keď odchádzali? Hmatá ďalej vôkol seba, snaží sa nájsť nejaký   východ alebo aspoň výhľad. Obíde všetky štyri steny, kým nenaďabí na   špáru, ktorou sem vniká trochu svetla. Pritkne k nej oko. Výjav,   ktorý sa mu ukáže na druhej strane, je v prvej chvíli nepochopiteľný.   Pripomína mu nejakú udalosť, ktorá sa začala vo sne a teraz tu   pokračuje, presadená do skutočnosti.
    </tei:p>
    <tei:p>
     A či vari naopak: to, čo práve vidí pred sebou, je nadzmyselné   a neskutočné pokračovanie toho, čo sa nedávno odohralo v skutočnosti.   Vyzerá to tak, akoby stena, čo oddeľuje vnútorný priestor koliby od   vonkajšieho sveta, tvorila súčasne priehradu medzi snom   a skutočnosťou. Na nešťastie nevie však rozoznať, na ktorej strane je   sen a na ktorej skutočnosť. Celkom zmätený odvráti zrak od špáry   a ohmatáva ešte raz predmety vôkol seba.
    </tei:p>
    <tei:p>
     Niet pochybnosti: toto tuná je skutočné a opravdivé, kým tamto   máta mu len v hlave a je blúznivým pokračovaním sna, ktorý ho pred   chvíľou opantal.
    </tei:p>
    <tei:p>
     Ešte raz sa na to podíva triezvym a nezmúteným pohľadom:
    </tei:p>
    <tei:p>
     Uprostred poľany, nezdá sa, že príliš veľkej, horí nízka vatra.   Okolo nej, z tejto i tamtej strany, sedia neznámi chasníci. Podávajú   si hlinenú krpku a pijú z nej dlhými dúškami, zrejme nie po prvý raz.   Jeden z nich obnieca kotol, ktorý visí nad ohňom. Druhý brnká potichu   na husliach, kým nenájde nôtu, ktorú po chvíli podchytí vysoký ženský   hlas, čo náhle znova vypučí z tmy ako ohnivý, červený kvet.
    </tei:p>
    <tei:p>
     Ba nie, hlas nevypučal z tmy.
    </tei:p>
    <tei:p>
     Spoza človeka, ktorého si dosiaľ nevšimol, pretože jeho čierna   postava splýva s tmavým pozadím, vyklonila sa teraz jasná tvár.   Vzhliadla dohora k temnému profilu, v ktorom Šimon s údesom poznáva   zastretý profil Drakov. Sedí tam na kláte, v pravej ruke drží svoju   čutoru, ľavou objíma nedbalo okolo pliec tú, ktorej hlas podstúpil   skúšku dnešnej noci a ktorej tvár žiari v mäkkom, červenkastom svetle   ako tvár spievajúceho cherubína.
    </tei:p>
    <tei:p>
     Jeho profil skláňa sa z výšky k nej a ona naň hľadí a spieva   o tom, čo noc, ako je táto, prináša na čiernych perutiach do ľudských   sŕdc.
    </tei:p>
    <tei:p>
     Čupí na zemi pri jeho kolenách, túli sa mu k boku a spieva pieseň   tejto noci. Jej tvár je osvietená červenkastým svitom, vidno ju celú,   žiarivú a čistú. Tvár má v tôni. Poznať ju však predsa podľa temného   profilu, podľa čiernej pásky na ľavom oku a tiež podľa dvoch   nezacelených rovnobežných jaziev, ktoré sa náhle ukážu v plnom   svetle, keď Drak zodvihne hlavu a pije z čutory.
    </tei:p>
    <tei:p>
     Tieto dve nezacelené jazvy sú známe a desivo skutočné.   Najskutočnejšie zo všetkého, na čo sa práve díva. Boli tu pred   chvíľou vo sne. Ale boli tu už dávno predtým. A teraz sú tu zase.   Patrí k nim… Počkajteže… Patrí k nim ešte oko – čierny pohľad   prižmúreného oka…
    </tei:p>
    <tei:p>
     Celý výjav z predošlého dňa vynorí sa náhle pred ním v desivej,   meravej skratke. Vidí ho pred sebou – nehybný a stŕpnutý – vo chvíli,   keď ruka práve chcela odraziť ten prižmúrený pohľad a keď vtom   skľavela, akoby podľahla zaklínacej formule neviditeľného čarodeja,   ktorý sledoval celý ten výjav zo svojej lesnej skrýše.
    </tei:p>
    <tei:p>
     Istotne bolo tomu tak, pretože inak by predsa ruka uderila, inak   musel by sa pamätať, ako sa sem vlastne dostal. Istotne mu ten pohľad   uriekol. Istotne spôsobil, že mu ruka odkväcla nevládne, skôr než   zasiahla cieľ. Nič iného, len ten čiernolesklý pohľad z prižmúrených   mihalníc… Cíti ho dosiaľ v útrobách. Odlomený jeho hrot trčí mu   dosiaľ medzi rebrami. Obklady z medvedieho sadla mu hádam časom   pomôžu. No teraz niet kedy dlhšie sa tým zabávať. Chasníci s Drakom   pijú, hľa, oldomáš. Oslavujú lacné víťazstvo. Celá jarka vrie im   v kotle. Súdok rozólišu si nachystali. Ešte aj dievku pripravili pre   vzácneho hosťa. A jeho samého ako brava zavreli do koliby, aby sa   díval špárou v zrube, ako tuná hodujú.
    </tei:p>
    <tei:p>
     Lenže počkajte, bračekovci, ešte sme sa neporátali. Ešte ste sa   nás neopýtali, čo na to povieme. Koľko vás je vlastne? Dvaja, štyria,   ôsmi – trochu veľa na jedného – Drak je deviaty.
    </tei:p>
    <tei:p>
     Ozaj, Drak… dostal nás. Ako malého chlapca nás dostal. Sadli sme   mu na lep. Teraz tam sedí a iste sa v duchu smeje, ako nás   prekabátil. Od prvej chvíle, od chvíle, keď nám podal čutoru   s pálenkou, nás klamal-a podvádzal. Dokonca ešte pred tým, dávno pred   tým, keď zdvihol zo zeme lastovičie mláďa, keď zatlačil hánkou späť   pod viečko slzu, čo sa mu usadila v kútiku oka pri pohľade na kríž   medzi stromami, keď sa pustil ozlomkrk dolu úšustom k Zelenému plesu,   stále nás klamal a podvádzal. Celé chovanie vyrátal si tak, aby v nás   vzbudil najprv dôveru a potom aby túto dôveru sklamal. Aj sa mu to   podarilo. Na moj veru, že sa mu to podarilo. Uspal nás, učičíkal. Tak   nás učičíkal, že my, blázni, začali sme dokonca vyrezávať kúdeľ pre   Evu, akoby sme inakšej roboty ani nemali. Ozaj, kdeže je tá kúdeľ?   Dávno sme ju nevideli… Eh, čert tam po nej. Máme teraz inakšie   starosti. Keď aj nie ostatných, ale Draka musíme dostať do hrsti.   Musí dostať svoje, i keby mal popod holé nebo lietať.
    </tei:p>
    <tei:p>
     Ako vždy, ani teraz nepije viac, než znesie. Očistom si sem-tam   prihne z čutory. Lenže, skaza ho vie, možno tam má čistú vodu: ako   vždy, i teraz chce zostať triezvy. Chce si udržať v ruke všetky   trumfy. Bohvie, čo má ešte za lubom.
    </tei:p>
    <tei:p>
     Zato ostatní – ostatní pijú ako dúhy. Akoby od hodov nevideli   nápoja. Každú chvíľu putuje krpka k súdku, a od súdka nazad k smädným   ústam. Máte vari pípeť, mládenci, že sa tak ponáhľate? No len, dajte   si pozor, veľmi sa neroztalpašte, sedí medzi vami Drak. Tú čriedu, čo   predal dnes vám, môže zajtra predať dakomu inému. Dívajte sa mu dobre   na prsty, vie s nimi vyvádzať kúsky, že vám oči na vrch hlavy vylezú.   Nedajte sa oklamať, že sa naoko díva len na tú Magdalénku, čo mu čupí   pri nohách, že ju hladká a objíma. Poznáme ho, má len jedno oko, ale   vidí ním dobre. Vidí, ako sa častujete, ako vám žilky ihrajú – len už   skočiť, zaujúkať a pustiť sa do tanca. Uverte, čaká len na to. Čaká   len, kým budete mať všetci dosť, aby vám vyparatil niečo, nad čím sa   zajtra budete svorne chytať za hlavu. Chceli by ste vedieť, čo za   klepec vám prichystal? To, na moj pravdu, sám neviem. No dávam vám   slovo, že budete poriadne prekvapení. Spýtajte sa hádam tej dievky,   čo sa jej zalieča, tej sa skôr zdôveril ako mne. Stále jej, hľa šepce   čosi do ucha. Iste ju už obrobil. Ak dobre vidím, hotová je urobiť   preň všetko. Hotová je… Práve, hľa, vstáva a nenápadne odchádza do   tmy.
    </tei:p>
    <tei:p>
     Pozor, pst… zdá sa, že ide sem, práve sa ktosi dotkol dvier.
    </tei:p>
    <tei:p>
     Jediným dlhým skokom vrhol sa Šimon na lôžko. Robí sa, že spí, no   ledva zdržiava zrýchlený dych. Cíti, že mu srdce bije až kdesi   v hrdle. Nemá ani poňatia, načo ju Drak poslal k nemu do koliby. Je   však pripravený…
    </tei:p>
    <tei:p>
     Áno, keby len vedel, na čo má byť pripravený? Čaká a predstavuje   si mäkkú, žiarivú tvár. Cíti už na líci jej teplý dych. Rozpaľuje ho   a musí tuho zaťať päste, aby ho vydržal, aby sa nepohol a neprezradil   sa. Rád by sa na ňu podíval aspoň kútikom oka: musí byť celkom   blízko, nakláňa sa mu nad tvár, cíti vôňu jej vlasov. Stačilo by   vztiahnuť ramená, aby ju objal v páse a pritisol k sebe.
    </tei:p>
    <tei:p>
     Nie, musí sa tváriť, že spí, že dosiaľ nie je pri vedomí. Zatína   päste ešte tuhšie. Kúzlo jej blízkosti pomaly, nečujte vyprcháva.   Otvára opatrne oči. Niet tu nikoho. Že by sa mu to všetko bolo len   zdalo?
    </tei:p>
    <tei:p>
     Sadne si na priču a šúcha si dlaňou čelo. Nie. Istotne bola tu.   Skláňala sa nad ním dlho, skúmavo ho pozorovala. Pach Jej blízkosti   vznáša sa dosiaľ v povetrí. Hlavu mu omámila. Ťaží sa mu vstať   a prejsť znovu k špáre v zrube, aby sa podíval, či tam sedí tak ako   prv. Chce, aby dojem jej prítomnosti zostal v ňom čo najdlhšie.
    </tei:p>
    <tei:p>
     Napokon si však predsa uvedomí, ako hlúpo si počína. Vstane   a zdvihne hlavu. A tu sa mu zdá, že dvercia na kolibe sú máličko   odškerené: čerstvý vzduch ovial mu cez ne tvár. Prejde k nim a dotkne   sa ich koncom prstov. Povolili a trochu zavŕzgali v pántoch. Skúsi to   ešte raz: naozaj sú otvorené. Zabudla ich teda zavrieť za sebou:   Alebo ich azda schválne nezavrela? Na chvíľu sa nad tým zamyslí.   Náhle si však uvedomí, aká možnosť sa mu tým naskytla. Chvatne vezme   z priče kapsu a kamizol, ešte raz sa poriadne napije z putery   a potíšku, aby dvercia veľmi nevŕzgali, vykĺzne z koliby. Jej tôňa   poskytuje dobrú skrýšu jeho prvým krokom. Podíva sa na hviezdy   a podľa vytrčeného oja Veľkého voza rýchle nájde smer, ktorým musí   ísť.
    </tei:p>
    <tei:p>
     Zastavil sa, celý udychčaný, až hore v sedle, o ktorom tuší, že sa   volá Pyšné. Odhaduje čas; môže byť okolo polnoci: nad vrchmi vyšiel   práve polpeceň mesiaca v druhej štvrti. Ešte pred svitom môže byť   v Leštinách. Ale prv než sa spustí na druhý bok do Kamenistej, rád by   sa aspoň na chvíľu vrátil k tej, čo odchýlila dvercia na kolibe.   Ľutuje, že sa pred odchodom nepodíval ešte raz na jej teplú, žiarivú   tvár. Sotva ju viac uvidí. A keď ju aj uvidí, bude to za celkom iných   okolností, než dnes, keď ožiarená mäkkým, červenkastým svitom   spievala pieseň tejto noci a preklenula hlasom všetky rozpory, čo sa   navrstvili v ostatné dni. Premohla ho a pripútala na lôžko do tých   čias, kým sa mu rozum neočistil a myseľ nevyjasnila. Nedožičila času   jeho vášni, aby v ňom vybuchla a vohnala ho do nerozmysleného konania   vo chvíli, keď podľa dvoch švárov na tvári poznal vedľa nej Draka.   Z nevysvetliteľnej príčiny bola jej tvár v tej chvíli dôležitejšia   ako tvár Drakova, ako všetko ostatné, a pohľad na ňu nesmel   premeškať. Bol jej za to vďačný. Dokonca vďačnejší než za to, že   otvorila dvercia na kolibe. Privrel na chvíľu oči a znova ju uvidel,   počul jej vábivý, vyčkávajúci hlas. Chcel sa ho chopiť, chcel naň   odpovedať. Obraz sa však zvoľna začal rozplývať, hlas tíško zanikal,   až zmĺkol načisto. Napokon sa podíval za seba do údolia. Hlboko pod   ním horelo červené svetielko, akoby jedna z hviezd bola spadla do   temravej, bezodnej studne. Udalosti, ktoré sa tam toho dňa odohrali   a ktorých bol sám svedkom, videli sa mu teraz neuveriteľne   nepravdepodobnými a musel si ich násilím pripamätať, aby sa utvrdil   v predsavzatí, ktoré mal vykonať.
    </tei:p>
    <tei:p>
     Temer behom spustil sa dolu príkrym svahom. Prudká chôdza   v čerstvom povetrí prevetrala mu myšlienky a zbavila ho všetkých   pochybností. Keď sa nad ránom blížil k Leštinám, videl svoju úlohu   pred sebou celkom jasne. Dôjduc k Drakovej vyžihárni, odbočil trochu   z cesty, vyňal z kapsy práchno, kremeň a ocieľku a podpálil jej   slamenú strechu. Počkal, kým sa oheň rozhorel a kým sa jeho hriva   posadila rozkročmo, mávajúc víťazoslávne plamennými mečmi, na hrebeň   strechy. Nazdal sa – a na to vlastne čakal – že pohľad na horiace   Drakovo stavanie vzbudí v ňom pocit uspokojenia a zadosťučinenia. No   nestalo sa to ani ono, naopak, doľahla naň temná nevôľa a pocit   zbytočnosti a daromnosti toho, čo práve vykonal.
    </tei:p>
    <tei:p>
     Z nohy na nohu, so zamračeným a oveseným čelom vošiel cez záhumnie   do dediny. A iba teraz si uvedomil, že sa vracia z prehranej bitky   a že ho podľa toho akiste aj privítajú. Nepripravil si nijakú   výhovorku, nič, čím by okrášlil alebo ospravedlnil svoju porážku.   Môže im síce rozpovedať, ako sa udalosti odohrali navonok, ale o tom,   čo sa pritom dialo pod povrchom, v jeho mozgu a prsiach, nebude im   vedieť povedať ani slova. Nik by mu nerozumel a neuveril. Sám si už   veľmi neverí, sám už pochybuje, či všetko bolo naozaj tak, ako sa mu   zdalo, keď to prežíval.
    </tei:p>
    <tei:p>
     Predstiera, že sa vracia ako víťaz. Podpálil Drakovu chalupu. Ale   je to len prázdne a lacné gesto, ktorým zbytočne na seba upozornil,   pretože v skutočnosti prichádza ako porazený. Nič z toho, čo bolo   vykonané, nedá sa už teraz odvolať. Neostáva než vziať na seba všetky   následky, ktoré privodili temné a nezmyselné udalosti v Smrečinách,   Tichej a Tomanovej.
    </tei:p>
    <tei:p>
     Ako zlodej plazí sa popod uhly. Nezodvihne hlavu ani vtedy, keď   prechádza popod obloky, za ktorými dospáva svoj ranný sen Eva, jeho   žena. Len v skrytom záhybe podvedomia vynorí sa nepriaznivý objav:   Drak sa viac nevráti, Eva ho už nikdy neuvidí, patrí odteraz len   jemu. Nemá však z toho objavu nijakú radosť. Výhodu, ktorú mu   poskytuje, nezískal si v statočnom, chlapskom zápolení. Prišiel k nej   lacno a bez zásluh. V záchvate hrdého a nie priam úprimného   odriekania púšťa ho z mysle a ospalou rukou klepe na okenicu   richtárovho bývania.
    </tei:p>
   </tei:div>
   <tei:div type="chapter">
    <tei:head>
     <tei:hi>
      12
     </tei:hi>
    </tei:head>
    <tei:p>
     A tu sme pri tom, na čo sme od začiatku čakali v úzkostiach, za čo   nás každý odkundes môže vykvákať za vlasy. Aha, vraj, lapali sme   vtáčka, zase sa tu chvastá cudzím perím. Počkaj len, pôjdeš ešte   popred nás, prebijem ti hlavu.
    </tei:p>
    <tei:p>
     Lenže chyba lávky, milý odkundes! Nie každý má tvoje móresy. Aspoň   nie náš richtár. Stojí, hľa, na prahu v gatiach a kapcoch na bosú   nohu, v krátkom kožúšku a s neprikrytou hlavou. Palica mu však   nechýba. Bez nej by ani nebol richtárom. Ak nás dačo v jeho výzore   prekvapuje, nuž len to, že sám nezdá sa vôbec prekvapený, keď nás tu   vidí bez čriedy, bez Draka, včasráno, samých, s holými rukami. Víta   nás dokonca s úsmevom. Akoby nás od začiatku inak ani nebol   čakal.
    </tei:p>
    <tei:p>
     Prvá jeho starosť, keď vojdeme do pitvora, nie je črieda, ale   krpka s pálenkou.
    </tei:p>
    <tei:p>
     Dobre – vraj – padne takto za rána. Jeden, dva, tri kalíšky vypili   sme na dúšok.
    </tei:p>
    <tei:p>
     – A teraz vrav, pekne od začiatku.
    </tei:p>
    <tei:p>
     Počúva nás trpezlivo. Oblapil si spakruky kolená, takže mu lakte   vyčnievajú bokom ako uchá na bachratej panvici. Z času na čas   prikývne hlavou, z času na čas zažmurká očkami. Nepreruší nás však   ani slovom. Iba ku koncu, keď sa nazdáme, že niet už o čom vravieť,   poznamená ako rechtor, čo skúša žiačika z úlohy, ktorú sám dávno vie   naspamäť:
    </tei:p>
    <tei:p>
     – No a – nič si nezabudol, nič si nevynechal?
    </tei:p>
    <tei:p>
     Podívame sa naňho prekvapene.
    </tei:p>
    <tei:p>
     – No len, spomeň si… Keď si ho šibol po tvári, čo on na to, čo   spravil, ako sa zatváril?
    </tei:p>
    <tei:p>
     Na to sme ver zabudli. A richtára to zrejme zaujíma. Očká sa mu   blyštia a pupok sa natriasa duseným smiechom, keď mu rozprávame, ako   sme vyzvŕtali Poliakov, ako Drak ani okom nepohol, keď náš bič švihol   vzduchom a prilepil sa mu na tvár. Neviem, ver, čo je na tom do   smiechu.
    </tei:p>
    <tei:p>
     – No a potom, čo bolo potom? – vyzvedá sa richtár a zdá sa, všetky   žilky v ňom ihrajú.
    </tei:p>
    <tei:p>
     – Ako si sa dostal z koliby? Vyboril si dvere? A oni ťa   nezbadali?
    </tei:p>
    <tei:p>
     – To som vedel, mohol som si to myslieť,
    </tei:p>
    <tei:p>
     – smeje sa richtár na celé kolo, keď rozpovieme, trochu sa pritom   zhŕdajúc, ako tá, o ktorej už ani neveríme, že sme cítili jej dych na   tvári, zabudla zavrieť dvercia na kolibe. Ešte vždy však nevieme, čo   ho v našom rozprávaní tak rozveseľuje, že sa musí chytať za pupok.   Čakali sme pravý opak. Čakali sme, že sa bude tváriť, ako sa na   richtára svedčí: prísne a karhajúco, a jemu sa, hľa, namiesto toho   bruško natriasa, akoby sme mu rozprávali najlepšie žarty. Dívame sa   naň zarazene a nechápavo.
    </tei:p>
    <tei:p>
     – No, nič to, napi sa, Šimko, dobre si sa držal.
    </tei:p>
    <tei:p>
     Dobre? Vraví, že dobre?
    </tei:p>
    <tei:p>
     – Môžeme si ešte aj pospať, kým začnú kravy vyháňať. Eva ťa už   čaká. Bola tu predvčerom.
    </tei:p>
    <tei:p>
     Pospať? Že pospať? – Ale veď črieda… Treba ju ratovať, nie je   hádam ešte neskoro.
    </tei:p>
    <tei:p>
     Načože som sem chodil? Nech richtár pošle hajdúcha s bubnom, nech   dá zvoniť na poplach. Chlapi nech sa vystroja, nech vyrukujú   s valaškami a sekerami…
    </tei:p>
    <tei:p>
     – Ba ešteže čo? A kamže by s nimi šli?
    </tei:p>
    <tei:p>
     – Po čriedu predsa. Do Tomanovej. Poliaci budú po včerajšku   vyspávať.
    </tei:p>
    <tei:p>
     Richtár mávne rukou a smeje sa, akoby som povedal podarený dáky   vtip.
    </tei:p>
    <tei:p>
     – Do Tomanovej… veď črieda dávno nie je v Tomanovej. Azda si   nemyslíš, že Drak tam na nás čaká ako na spasiteľov.
    </tei:p>
    <tei:p>
     – Že už nie je v Tomanovej? A kdeže je teda?
    </tei:p>
    <tei:p>
     – Neviem, kde práve môže byť. Ale ak chceš, môžeme jej ísť   naproti.
    </tei:p>
    <tei:p>
     – Naproti?
    </tei:p>
    <tei:p>
     – No hej, naproti.
    </tei:p>
    <tei:p>
     Šimon zbledne nedobrou predtuchou.
    </tei:p>
    <tei:p>
     – Vravíte, že naproti? – opytuje sa ešte raz a kladie medzi   jednotlivé slová dlhé prestávky, v ktorých ako na otvorenom javisku   obnovujú sa pred ním jednotlivé udalosti a nadobúdajú nový,   neuveriteľný význam. Stojí ako stĺp a vyvaľuje oči na richtárovu   usmiatu tvár.
    </tei:p>
    <tei:p>
     – Všetko je v najlepšom poriadku, všetko…
    </tei:p>
    <tei:p>
     Richtár sa na chvíľu odmlčal, no zdá sa, že chce ešte čosi riecť,   keď vtom akoby rozmáchnutou sekerou rozkáľal krátky štiep ticha medzi   nimi dvoma: piskľavý ženský hlas zvolal na priedomí:
    </tei:p>
    <tei:p>
     – Horí!
    </tei:p>
    <tei:p>
     Štiep ticha rozletel sa na dve strany. Richtárovi primrzlo slovo   na jazyku. Rukou sa mimovoľne dotkne úradnej palice. Potom skočí   k polenici a trhá z nej súkenky. Chvatne si ich stokýna na nohy.   Náhle sa však zarazí, akoby si na čosi spomenul, a podíva sa bokom na   Šima.
    </tei:p>
    <tei:p>
     Šimon snaží sa vyhnúť jeho pohľadu, skláňa zrak a cíti, ako mu pod   návalom krvi navierajú žily na sluchách.
    </tei:p>
    <tei:p>
     – Podpálil si ho, vrav?
    </tei:p>
    <tei:p>
     Šimon skláňa zrak ešte hlbšie. Nevraví hej, ani nie. Netreba však   ani, aby dačo povedal. Richtár vyčítal z predošlého jeho rozprávania   veci, o ktorých sa jemu samému ani nesnívalo. Vyčítal teraz aj   odpoveď na svoju otázku. Šimon ju má napísanú na čele. Páli ho tam   a je ňou navždy poznačený, aby sa mu ľudia zďaleka vystupovali.
    </tei:p>
    <tei:p>
     Chvíľu je richtár bezradný. Sedí nedoobliekaný, s jednou nohavicou   natiahnutou, s druhou prázdnou, na lavici konca stola. Hľadí tupo do   zeme. Akoby zabudol na svoju richtársku dôstojnosť. Akoby ju bol   kdesi zapotrošil a nevedel si spomenúť, kde ju hľadať. Znovu siaha po   palici, akoby u nej hľadal pomoc. Drží ju pevne za rukoviatku vo   vystretej pravici a tlačí ju špicom do zeme. Chrbát sa mu pomaly   narovnáva a črty tváre postupne tvrdnú. Nevraví ešte nič, ale jeho   pohľad je už rozhodnutý.
    </tei:p>
    <tei:p>
     – Teraz mu už naozaj musíme ísť naproti, – povie napokon. Rozvážne   sa dooblieka, pričeše si vlasy a prihladí ich sadlom, vezme si celkom   novú gurtku s veľkými striebornými gombami a čižmy, ktoré nosieva len   do kostola. Dôstojne, akoby šiel vítať biskupa, vykročí z domu. Šimon   ho poslušne nasleduje.
    </tei:p>
    <tei:p>
     Bok po boku kráčajú dolu cestou. Popod uhly stoja bosí rozospatí   chlapi a sledujú ich mlčanlivými pohľadmi. Vidno, že len pred chvíľou   vyskočili z vyhriateho pelechu: s rukami krížom cez prsia tískajú   uzimené dlane pod teplé pazuchy. Tak isto ženy: kryjú ruky pod   zástery na teplé bruchá a prestávajú rapotať, náhle zočia Šima   s richtárom. Podajedni stoja tu s vedrom a sekerami, ale na nikom   nevidno úmysel hasiť tento požiar. Je príliš výrečný, príliš   jednoznačný a dostatočne vzdialený od ich bývaní. A keď vidia Šima   s richtárom, je všetko dokonale jasné. Nemusia sa ani vypytovať,   aspoň nie hneď teraz. Na podrobnosti je dosť času neskoršie.   Predbežne nechce sa nikomu strkať prsty do tejto pahreby. Nech sa   o ňu starajú tí, čo ju rozdúchali. Všetci beztak odprvoti vedeli, že   sa Drak s čriedou nikdy nevráti, nemuseli ich na to tak nápadne   upozorňovať tým, že mu podpálili chalupu. Chlapi sa odvracajú,   premŕvajú v ústach nevyslovené kliatby, ženy si pred nimi vyzývavo   odpľúvajú.
    </tei:p>
    <tei:p>
     A Šimon richtárovi ledva stačí. Náhli sa, akoby od toho závisela   spása jeho duše. Navrch Brezia sa na chvíľu pristaví a zacloniac si   dlaňou zrak proti slncu, ktoré práve vychádza cez otvorenú bránu, čo   vedie z Liptova do Spiša, díva sa smerom k Sihlám.
    </tei:p>
    <tei:p>
     – Tamhľa… – ukazuje prstom rovno pred seba a chytá Šimona za   plece.
    </tei:p>
    <tei:p>
     Šimon sleduje zrakom jeho vystreté rameno. Ďaleko pod Ošusty, na   strmom svahu, obrátenom k slnku, vidí červenkasté bodky.
    </tei:p>
    <tei:p>
     „Promincle na medovníku.“
    </tei:p>
    <tei:p>
     Nedá sa rozoznať, či bodky stoja alebo sa pohybujú. Ale istotne je   to črieda. Jediná črieda, ktorá sa tam mohla dostať takto včas   ráno…
    </tei:p>
    <tei:p>
     Šimon nedomyslí, náhle sa pred ním všetko dookola zakníše, hlava   sa mu zatočí a sám sa hornou polovicou tela trochu zatáčka, takže   musí prestúpiť z nohy na nohu, aby udržal rovnováhu. V hlave má   prázdno, zato údy oťaželi, akoby mu na ne zavesili centové závažia.   Nohy sa pod ním chvejú, nevládny pot vystúpil mu na čelo.
    </tei:p>
    <tei:p>
     – Sadnem si trocha, strýko. Choďte ďalej sami, ja počkám tuná.
    </tei:p>
    <tei:p>
     Richtár sa naň podíva krátkym, kosým pohľadom a rozpačité vykročí.   Urobí pár krokov a opäť sa nerozhodne zastaví.
    </tei:p>
    <tei:p>
     – Počkám s tebou, – povie a sadne si obďaleč na holú zem. Brucho   mu pritom trochu zavadzia, takže vystreté nohy musí rozložiť hodne   naširoko, aby spravil preň miesto medzi nimi. Vyzerá v takejto   pozitúre bezmocne a ustarostene.
    </tei:p>
    <tei:p>
     Šimon sa naň ľútostivo podíva. Sedí na zemi, bokom k nemu. Chrbtom   sa opiera o zbútľavený, od slnca vybielený peň. Dlane, zakriačené   prstami do seba, zložil na prsiach, lakte primkol k bokom. Slnce   začína pripekať a svieti mu rovno do tváre. Skláňa pred ním hlavu   a zacláňa si oči klobúkom. Nevláda z údov prešla teraz do celého   tela. Cíti ju najmä v zápästiach a nad členkami ako železné okovy,   ktorými je nakrátko priputnaný k zemi. Udalosti minulých dní doľahli   naň zrejme až teraz plnou váhou. Nazdá sa, že nikdy už nebude mať   dosť síl, aby sa s nimi vyrovnal. Ich účinok, podporovaný účinkom   prihrievajúceho slnka, začína sa prejavovať tupou ospalosťou.   Odovzdáva sa jej a spúšťa zvoľna hlavu na prsia.
    </tei:p>
    <tei:p>
     Sníva:
    </tei:p>
    <tei:p>
     Najprv je v ňom len pocit neurčitej slabosti a malátnosti, ktorým   sa preklenuje hranica medzi spánkom a bdením. Veľmi sa mu žiada   čohosi a nemôže to dosiahnuť. Potom sa ten pocit zaostruje   a vyhraňuje. Vidí sám seba na dne hlbokého údolia, okrúženého zo   všetkých strán nedostupnými skalnými štítmi. Stojí na brehu zeleného   jazera, ktoré vypĺňa celé dno údolia. Vie, že ho tu čaká nejaká   dôležitá úloha – schválne kvôli nej sem prišiel – za živý svet si   však nevie spomenúť, čo by to malo byť. Díva sa bezradne na svoj   obraz, ktorý sa mu ukazuje pod zelenou hladinou jazera. A zrazu zbadá   tam vedia svojho obrazu aj obraz Evin. Súčasne počuje spoza chrbta   jej hlas. Spieva vo vysokej polohe tú istú pieseň, ktorú počúval   včera v noci. Obzerá sa prekvapene vôkol seba a konečne ju nachádza   na vysokej skalnej veži, ktorá vyčnieva za jeho chrbtom priamo   z jazera. Sedí tam s vystretým chrbtom na samom vrcholci, objíma si   dlaňami kolená a spieva proti zázračnému modrému nebu známu pieseň.   Ona sa naň nedíva, on ju však vidí celkom zreteľne. Tudole pri ňom je   vlhké šero, ale tamhore pri nej je plno svetla a jasu. Jej odvrátená   tvár žiari tam v slnečných lúčoch ako nádherný červený karbunkul.   Núka sa mu a volá ho. Nemôže ho však dosiahnuť, pretože steny skalnej   veže sú úžasne hladké a strmé. Jednako ich probuje zliezť. Ale nohy   sa pod ním kĺžu a zakaždým zvezie sa späť k jazeru. Hrozí mu   nebezpečenstvo, že ak sa skĺzne trochu prudšie, utopí sa v jeho   vodách.
    </tei:p>
    <tei:p>
     A náhle si uvedomí, že nemá nijakého zmyslu namáhať sa, pretože   zabudol na kúdeľ, ktorú jej mal doniesť. A sotva si na to spomenie,   vynorí sa odkiaľsi Drak a podáva mu kúdeľ, ktorú pre ňu vyrezal.   Berie ju váhavo z jeho rúk a díva sa mu pritom nedôverčivo do očí, či   v tom nie je zasa nejaký fígeľ. Nezdá sa však, že by mal Drak bočné   úmysly. Usmieva sa naň a podáva mu kúdeľ tým istým pohybom, ako mu   v prvý večer podával čutoru s pálenkou.
    </tei:p>
    <tei:p>
     No tak sa zdá, že je už pozde. Hlas nad ním náhle zmĺkol, celá   scenéria zmizla a premenila sa na inú: stojí nad ním richtár a šťuchá   ho okovaným špicom palice medzi rebrá. Je tu aj Drak. Nie je však   sám. Drží za uzdu nízkeho plavého koníka. Na jeho chrbte sedí bokom,   s nohami po jednej strane tá, čo mu včera čupela pri kolenách.   Všetci, dievčina, Drak i richtár, sa naň usmievajú. Usmievajú sa mu   do tváre a richtár ho štuchá palicou medzi rebrá. Drak drží v jednej   ruke uzdu, v druhej jeho vyrezávanú kúdeľ. Dievčina sa naň díva   šibalsky spod obočia, na lícach má červený rumenec, jej úsmev je   hanblivý a súčasne aj povzbudivý. A ešte čosi: sú tu aj obaja   dunčovia, obaja bieli chlpáni. Aj oni sa mu smejú do tváre a vrtia   šibalsky chvostmi. Okrem toho počuje za chrbtom známe zvonce   a znásobený zdusený zvuk, ktorý vydáva črieda ťažkých volov, keď ide   po mäkkej tráve.
    </tei:p>
    <tei:p>
     – Hore sa, Šimon, vari si nezaspal, – vraví richtár a štuchá ho   palicou do boka.
    </tei:p>
    <tei:p>
     – Zabudol si kúdeľ v Tomanovej, – vraví Drak a podáva mu   kúdeľ.
    </tei:p>
    <tei:p>
     – Ďaf, ďaf, – vraví bližší z dunčov a chce ho obliznúť ružovým   jazykom po tvári.
    </tei:p>
    <tei:p>
     Dievčina na koni nevraví nič. Díva sa naň spod obočia a usmieva sa   povzbudivo. Šimon sa hanbí a červená. Cíti, ako mu horia uši i líca.   Žmúri na nich proti svetlu a otvára ústa, akoby chcel do nich dačo   lapiť. Smejú sa mu ešte viac. Napokon sa Drak nahne k richtárovi   a šepká mu čosi do ucha. Richtár zvážnie, kľakne si pred Šimona na   ľavé koleno a vraví mu celkom zblízka:
    </tei:p>
    <tei:p>
     – Martin Lepiš Madlušovie ti chce dačo povedať. Ale najprv mal by   si hádam povedať čosi jemu.
    </tei:p>
    <tei:p>
     Martin Lepiš? Kde je tu aký Martin Lepiš? Nikdy to meno nepočul.   Obzerá sa dookola; hádam, že ho dosiaľ nezbadal.
    </tei:p>
    <tei:p>
     – Ja som to, ja, – vraví mu Drak.
    </tei:p>
    <tei:p>
     – Martin Lepiš?
    </tei:p>
    <tei:p>
     – Tak je, to je moje meno. A meno mojej… – podíval sa s nehou,   ktorú Šimon dosiaľ u neho nevidel, na tú, čo sedela na koni, vynechal   to slovo, čo malo prísť, a povedal len:
    </tei:p>
    <tei:p>
     – A meno mojej… je Žoška.
    </tei:p>
    <tei:p>
     Šimon sklopil zrak a zahniezdil sa, akoby chcel vstať. Zostal však   sedieť na zemi pri ich nohách, dúfajúc vari stále, že to, čo práve   vidí, nie je ešte vždy skutočnosťou a že skutočnosť by sa mu ukázala   len potom, keby sa postavil na nohy.
    </tei:p>
    <tei:p>
     – Richtár vraví, že mi chceš dačo povedať, – prihovára sa mu Drak   znovu.
    </tei:p>
    <tei:p>
     Šimon sa opatrne podíva na richtárove čižmy, potom na čižmy   Drakove a napokon zase len sklopí zrak.
    </tei:p>
    <tei:p>
     Vzniká dlhá a trápna pomlčka. Bol rad zas len na richtárovi, aby   to nejako skoncoval.
    </tei:p>
    <tei:p>
     – Stala sa totiž chyba, Martin. Malá chyba sa stala. Zabudli sme…   totiž ty si zabudol… vlastne ja som zabudol… – Richtár sa poplietol.   Odprskol zlostne a začal z druhého konca: – Keď si odchádzal do   Smrečín po voly, povedal som, že ak sa do týždňa nevrátiš…
    </tei:p>
    <tei:p>
     Drak trocha zbledol. Vzápätí sa však spamätal a slovo, ktoré mu už   sedelo na jazyku, prehltol s námahou, až mu pritom ohryzok pod bradou   povystúpil a pohol sa zdola nahor, akoby pregĺgal hrubú,   nestráviteľnú gundžu.
    </tei:p>
    <tei:p>
     – Ale veď… poslal som vari honelníka s odkazom?
    </tei:p>
    <tei:p>
     Richtár prikývol hlavou: – Tak-tak, honelníka si poslal, ale…
    </tei:p>
    <tei:p>
     – Počkajte, – zastavil ho Drak pohybom ruky. – Nechcem vedieť, kto   to spravil, nie teraz – inokedy…
    </tei:p>
    <tei:p>
     Keby bol Šima horúcou vodou oblial, nebol by sa cítil tak ako   teraz. Drak zrejme vie, tuší to aspoň, kto podpálil jeho bývanie   Prečo mu teda neusporil toto zahanbenie? Vstáva zo zeme a chce mu to   sám povedať. Bledne, dvíha k nemu pomaly zrak. Stretáva sa s jeho   pohľadom. Objavuje v ňom nečakanú mäkkosť, chápajúcu a odpúšťajúcu   poddajnosť, ktorá ho celkom zmätie a nedá mu prísť k slovu. Ale i tak   je rozhodnutý skoncovať všetko razom. Uhýba Drakovmu pohľadu, narazí   však na pohľad richtárov a na pohľad dievčaťa na koni. V oboch   nachádza to isté, čo v pohľade Drakovom. No má tu vyzerať ako   slaboch, ktorého všetci ľutujú? Radšej nech…
    </tei:p>
    <tei:p>
     Áno, aby teda vedeli: sám to spravil, sám podpálil Drakovo   bývanie… Pri slove „Drakovo“ sa potkol. Chcel ho vziať nazad, no bolo   už neskoro. Drak mu nedal dokončiť, vzal to meno na seba a nedívajúc   sa na Šima ani na richtára, ale kamsi bokom, prerušil ho vážnym,   neobyčajne hlbokým hlasom:
    </tei:p>
    <tei:p>
     – Viem, nedalo sa inakšie, ten, čo to spravil, vrátil mi len, čo   som ja dávno predtým vykonal jemu. – Potom zdvihol hlavu k svojej   milej, čo sedela na koni pri jeho boku, a dokončil s úsmevom:
    </tei:p>
    <tei:p>
     – Musíme dnes teda prenocovať v obecnej bujačiarni. – Nato trhol   uzdou a kráčajúc vedľa koňovej hlavy, pohol sa za čriedou, ktorá sa   medzitým vzdialila od nich o hodný kus napred.
    </tei:p>
   </tei:div>
   <tei:div type="chapter">
    <tei:head>
     EPILÓG
    </tei:head>
    <tei:p>
     – A potom? Čo bolo potom, stará mať?
    </tei:p>
    <tei:p>
     Chlápä, ktoré celý večer driemalo pod materiným kamizolom   a v polospánku načúvalo rozprávke o tom, ako Drak zachránil čriedu   z Temných smrečín, vytrčilo teraz hlavu, posadilo sa na prípecku   a zíza vypúlenými očami do kúdeľnej izby.
    </tei:p>
    <tei:p>
     Stará mať neodpovedá na jeho otázku. Od dlhého rozprávania vyschlo   jej v hrdle. Berie si z omarie plánča na prieslinku a omáľa ho   v bezzubých ústach. Priadky, ktorým ten príbeh rozprávala, dávno už   zadriemali s vretenami v lonách. Kolovrátky zmĺkli, oheň v kozube   temer vyhasol, izba norí sa do šera. Tône, ktoré za celý večer stáli   nehybne na vybielených stenách, postupne mäknú a rozplývajú sa. Len   chlápä ešte vždy bdie a čaká na dokončenie rozprávky. Hlavou snujú sa   mu strašidelné predstavy o tom, ako sa to všetko napokon skončilo.   Volá znova na starú mať.
    </tei:p>
    <tei:p>
     Stará mať si ho nevšíma. Je nahluchlá a sotva aj počuje chlapcovo   volanie. Nedokončila rozprávku, pretože ju začala neskoro, keď sa už   priadkam dávno driemalo, takže za celý čas hovorila viac pre seba ako   pre ne. A keby ju aj boli počúvali, sotva by priadky videli v jej   rozprávaní niečo zvláštneho. Príbeh o Drakovi a Šimonovi zdá sa   zvláštnym a zaujímavým hádam len jej samej. V spomienkach na dni   svojej mladosti vracia sa k nemu stará mať každej zimy, obnovuje   a občerstvuje si ho v pamäti, a čím nižšie chýli sa jej hlava k zemi,   čím bližšie má za Pochvánku, kam ju raz vynesú, tým sviežejšie ho   vždy znova prežíva.
    </tei:p>
    <tei:p>
     … rátali vtedy na šajne a lážovce. Pálenku merali na holby   a rumplíky. Žili v tých časoch ešte vedmy a čarodejnice, ktoré vedeli   liečiť neduhy, zariekať diabla a odoberať kravám mlieko. Zmokovia   nosili gazdom, ktorí si to zaslúžili, zrno do sýpok a vlkolaci   navštevovali za dusných nocí panny v komôrkach. Líhali s nimi   a zanechávali im na znak toho krvavé chrasty na ústach. Žilo sa vtedy   hádam ťažšie, ale svet bol menší a jednoduchší, ľahšie sa v ňom   človek vyznal. Odplata stíhala hriech a dobrý skutok bol podľa   zásluhy odmeňovaný. Ľudia mali svoje biedy, ktorých dodnes len málo   ubudlo, ale aj svoje zábavy a radosti, o ktorých my potomkovia nič už   nevieme. Každý mal v kalendári svoj deň a ku každému dňu vzťahovalo   sa množstvo všelijakých povier a porekadiel, mnoho veselých hier,   ktorými si krátili dlhé zimné večery, ale aj mnoho vážnych   a dôležitých udalostí, podľa ktorých spravoval sa beh sveta. Načo by   sme ich tu jednotlive spomínali, beztak už všetky dávno vymreli   a sotva sa z nich zachovalo viac než kostonky mien a čudných starých   slov, ktorým vrstovníci nerozumejú.
    </tei:p>
    <tei:p>
     Stará mať bola vtedy mladá a pekná. Nosila sa hersky, rada   tancovala cindrušku, omilienec a všetky staré tance. Mládenci sa jej   zaliečali a keby nebola bývala z chudobného domu, iste by sa bola   dostala pod čepiec ako prvá zo svojich vrstovníčok. Mala pekný hlas   a vedela pesničky, ktoré sa dnes už nespievajú.
    </tei:p>
    <tei:p>
     Jednu z tých piesní spievala toho večera, keď sama v celom poli   zberala ľan z veľkého štôchu na Kráľovej. Jej hlas, hoc nebol silný,   niesol sa ďaleko v tichom súmraku ponad tably zrejúceho žita a slová   piesne hovorili práve to, čo stará mať vtedy cítila: hovorili   o zelenom majoráne, ktorý nadarmo vädne na hriadke pod okny, pretože   dievča nemá komu uviť z neho pierko. A tu sa jej medzi dvoma veršmi   zazdalo, že jej hlas zastihol práve kohosi, čo išiel sám chodníkom   pomedzi zbožie. Chodník bol ešte vyhriaty popoludňajším slnkom,   vydychoval teplú vlahu čerstvo upečeného chleba, a ten, čo po ňom   kráčal, nachýlil k nemu tvár, aby tú teplú vlahu lepšie zachytil na   svojich lícach a perách. Starej materi stiahlo sa hrdlo, ukradomky sa   poobzerala okolo seba, a hoci nevidela nikoho, nedokončila pieseň.   Tušenie, že ju počul práve ten, ktorému bola určená, bolo v nej   príliš silné. Chvatne zaviazala pozberaný ľan do plachtice, prehodila   si ho cez chrbát a ponáhľala sa domov.
    </tei:p>
    <tei:p>
     A tu sa pred ňou vynoril ten, o ktorom vedela, že raz príde.   Usmieval sa jej do tváre a díval sa na ňu spýtavým, žiarivočiernym   pohľadom. Hanbila sa za svoje rozpaky, ale neľutovala, že počul jej   pieseň. Nemusela nič viac hovoriť, ani on sa jej nemusel prihovárať,   pretože začiatok povedala pieseň a ostatok dopovedal jeho pohľad.
    </tei:p>
    <tei:p>
     Cítila, ako sa pod ním celá prebára a roztápa – ako ľad na   zamrznutej rieke, keď naň zasvieti jarné slnko. Nemohla to pred ním   zatajiť a nechcela ani nič zatajovať. Zdvihla k nemu zrak, z ktorého   on ľahko vyčítal plachý a odovzdaný súhlas na upriamenú otázku svojho   žiarivolesklého pohľadu. Pritiahol ju k sebe a bozkal ju rovno   doprostred úst, raz, dva, tri razy… bohvie koľko ráz.
    </tei:p>
    <tei:p>
     Ostatok sme už povedali. Odľahlo nám, že sme to rozpovedali. Hoci   nevieme, či sme všetko povedali tak, ako na to spomínala stará mať.   To všetko stalo sa totiž dávno, v časoch, keď ešte žili strigy   a vedmy, ktoré odoberali kravám mlieko, vedeli zariekať a porobiť.   Zriekli sa i proti starej materi a poponáhľali sa, aby prerušili jej   krátke šťastie. Vzali jej toho, ktorého ľúbila, a vydali ju za iného,   ktorého nemohla mať rada.
    </tei:p>
    <tei:p>
     Až po rokoch, po dlhých rokoch bolestného odriekania a tupého   utrpenia našla cestu k tomu druhému. Vyšla mu v ústrety toho rána,   keď sa vracal s čriedou a keď sa zvesť o tom rozletela po celej   dedine. Vybehla na záhumnie a videla ho zďaleka, kráčajúceho za   čriedou. Pritisla sa k plotu, čakala a stŕpala, či ju zbadá, až pôjde   pomimo.
    </tei:p>
    <tei:p>
     Videla vtedy aj toho prvého. Šiel popredku a viedol za uzdu   plavého koňa. Prešiel povedľa a nevšimol si ju, pretože sa práve   díval a usmieval na tú, čo sedela bokom na koni.
    </tei:p>
    <tei:p>
     Črieda prešla, on sa k nej blížil viac a viac, a stále ju ešte   nevidel. Išiel so spustenou hlavou, žiaľ a zármutok sedel mu v tvári.   Preto ju nevidel. Dvaja psi, dva biele chlpáne, ju však zbadali.   Zaštekali a len potom zdvihol on hlavu. Pristavil sa uprostred cesty   a dlho sa na ňu díval. Čím dlhšie sa díval, tým viacej sa ona pýrila,   až napokon musel tomu uveriť, osmelil sa, pristúpil k nej a dotkol sa   jej. Zdvihla k nemu oči a v každom oku trblietala sa plachá,   odprosujúca slza. V tej chvíli spomenul si na vyrezávanú kúdeľ, ktorú   držal v ruke:
    </tei:p>
    <tei:p>
     – Pozri, akú kúdeľ… páčila by sa ti? Podával jej kúdeľ… Nevzala ju   priam, ale oblapila ho najprv okolo hrdla, schovala tvár na jeho   pleci a ticho sa rozfikala. Potom…
    </tei:p>
    <tei:p>
     – Čo bolo potom, stará mať?
    </tei:p>
    <tei:p>
     Chlápä ešte vždy nespí. Zíza na babku, ktorej bezzubé ústa tíško   čosi šepocú, oslovujú kohosi nežným, maznavým menom. Na chlapcov hlas   preberie sa z driemot a odvetí mu mäkkým, trpezlivým hlasom:
    </tei:p>
    <tei:p>
     – Potom? Potom už nebolo nič. Mali sa radi a žili spolu šťastne,   kým nepomreli… Spi, syn môj.
    </tei:p>
   </tei:div>
  </tei:body>
 </tei:text>
</tei:TEI>
