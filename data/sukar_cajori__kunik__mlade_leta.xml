<?xml version="1.0" encoding="utf-8"?>
<tei:TEI xml:id="slk1972150" xml:lang="slk" xmlns="http://www.tei-c.org/ns/1.0" xmlns:eltec="http://distantreading.net/eltec/ns" xmlns:tei="http://www.tei-c.org/ns/1.0">
 <tei:teiHeader>
  <tei:fileDesc>
   <tei:titleStmt>
    <tei:title>
     Šukar čajori : ELTeC edícia
    </tei:title>
    <tei:author ref="viaf:8881083">
     Kuník, František (1911 - 1974)
    </tei:author>
    <tei:respStmt>
     <tei:resp>
      editor
     </tei:resp>
     <tei:name>
      Marek Vician
     </tei:name>
    </tei:respStmt>
   </tei:titleStmt>
   <tei:extent>
    <tei:measure unit="words">
     45367
    </tei:measure>
   </tei:extent>
   <tei:publicationStmt>
    <tei:p/>
   </tei:publicationStmt>
   <tei:sourceDesc>
    <tei:bibl type="printSource">
     <tei:author>
      Kuník, František
     </tei:author>
     <tei:title>
      Šukar čajori
     </tei:title>
     <tei:pubPlace>
      Bratislava
     </tei:pubPlace>
     <tei:publisher>
      Mladé letá
     </tei:publisher>
     <tei:date>
      1972
     </tei:date>
    </tei:bibl>
    <tei:bibl type="firstEdition">
     <tei:author>
      Kuník, František
     </tei:author>
     <tei:title>
     </tei:title>
     <tei:pubPlace>
     </tei:pubPlace>
     <tei:publisher>
     </tei:publisher>
     <tei:date>
      1945
     </tei:date>
    </tei:bibl>
   </tei:sourceDesc>
  </tei:fileDesc>
  <tei:encodingDesc n="eltec-1">
   <tei:p/>
  </tei:encodingDesc>
  <tei:profileDesc xmlns:eltec="http://distantreading.net/eltec/ns">
   <tei:langUsage>
    <tei:language ident="slk"/>
   </tei:langUsage>
   <tei:textDesc>
    <eltec:authorGender key="M"/>
    <eltec:size key="short"/>
    <eltec:canonicity key="unspecified"/>
    <eltec:timeSlot key="T4"/>
   </tei:textDesc>
  </tei:profileDesc>
  <tei:revisionDesc>
   <tei:change when="2025-02-06">
    Initially created as an ELTeC file
   </tei:change>
  </tei:revisionDesc>
 </tei:teiHeader>
 <tei:text>
  <tei:front>
   <tei:div type="titlepage">
    <tei:head>
     Šukar čajori
    </tei:head>
    <tei:head/>
   </tei:div>
  </tei:front>
  <tei:body>
   <tei:div type="chapter">
    <tei:head>
     1. Povíchrica
    </tei:head>
    <tei:p>
     Už dávno nezaľahla taká sparňava na mesto P… pod horami. Celé sa   topilo v dusnom kúpeli. Košaté stromy v záhradách márne vystierali   konáre k oblohe. Nezachytili nijaký osviežujúci vánok. I vtáci, čo   hniezdili v ich korunách, umĺkli.
    </tei:p>
    <tei:p>
     Svetlý výsek oblohy, vklinený medzi vrchmi za mestom, sa   znenazdajky zababušil do tmavosivej kúdele, ktorá navidomoči rástla a   zväčšovala sa do obrovských rozmerov, kým nepriľahla šíry kraj.   Zachveli sa stromy. Sprvoti len slabý vetrík začal pošibávať   vetvičkami. No bol iba poslíkom mocného víchra, ktorý sa rútil spoza   vrchov. Keď zaujúkal, ani najmocnejšie stromy mu neodolali. Museli sa   zvŕtať podľa jeho divej nôty.
    </tei:p>
    <tei:p>
     A víchor ujúkal a stromy tancovali. Šíra hora nad mestom výskala.   Starým stromom prašťali drieky v divom odzemku, ramená sa lámali od   ukrutného tlieskania.
    </tei:p>
    <tei:p>
     A víchor nôtil, vyhrával, aby stromy na smrť utancoval.
    </tei:p>
    <tei:p>
     „Božie dopustenie!” ustarostene krútila hlavou pani Horalová.   Stála pri okne a cez cícerky, ktoré zurčali po skle, pozerala do   záhrady. Vedľa nej sa chveli ustráchané dievčence po nebohej sestre –   mladšia Anička, staršia Marka.
    </tei:p>
    <tei:p>
     „Zapáľte hromničnú sviečku!” rozkázala im.
    </tei:p>
    <tei:p>
     Kým dievčence zapaľovali hromničku, úzkostlivo pozorovala stromy,   ako sa nebezpečne nahýnali nad besiedku. Štyri vysoké strieborné   smreky sa zavše objímali a zas od seba odkláňali – až sa zdalo, že sa   podchvíľou zlomia alebo vyvrátia z koreňov. A v besiedke bola Evička   so slečnou Gertrúdou, učiteľkou nemčiny. Prečo tam trčia, keď vidia,   čo sa robí? – starostila sa pani Horalová. Každú chvíľu sa mohlo stať   nešťastie.
    </tei:p>
    <tei:p>
     „Dievčence, vezmite si gumové plášte a choďte po Evičku.”
    </tei:p>
    <tei:p>
     Anička s Markou si vymenili pohľady. No v Aničkiných očiach   zahliadla pani Horalová toľko hrôzy, že pozmenila svoje želanie:
    </tei:p>
    <tei:p>
     „Choď len ty, Marka. A vezmi voľačo aj na hlavy. Spustil sa   ľadovec.” Marka mala tetu veľmi rada. Nevedela jej nič odmietnuť.   Tobôž teraz, keď videla, ako sa strachuje o Evičku. Napochytre našla   iba jeden nepremokavý plášť. No na chodbe jej padol do očú zložený   slnečník. Vzala ho a vybehla z domu. Za ňou sa vyrútil z búdy aj Rex   a obaja bežali opreteky k besiedke.
    </tei:p>
    <tei:p>
     Pani Horalová vždy obdivovala Markinu vynaliezavosť. Pod   slnečníkom, ak si ho dobre pridržia, môžu všetky tri prejsť z   besiedky bez pohromy.
    </tei:p>
    <tei:p>
     Ale čo to?
    </tei:p>
    <tei:p>
     O chvíľu vybehla Marka z besiedky bez slnečníka a uháňala do domu.   Srdce jej prudko vyzváňalo, keď sa zjavila vo dverách.
    </tei:p>
    <tei:p>
     „Teta… Evička…”
    </tei:p>
    <tei:p>
     „Čo?”
    </tei:p>
    <tei:p>
     „Nie je… v besiedke.” A keď si trochu vydýchla, pokračovala:   „Slečna v tej sparňave zdriemla. Nevie, kde sa Evička podela.”
    </tei:p>
    <tei:p>
     „Iste bude vo svojej izbičke. Choď sa preobliecť. Si celá   premočená.”
    </tei:p>
    <tei:p>
     Pani Horalová sa pobrala za Evičkou do podkrovia. Boli tam dve   manzardky. V jednej bývala Evička a v druhej jej sesternice. Obe   izbietky boli spojené dverami.
    </tei:p>
    <tei:p>
     Len čo pootvorila dvere, privítalo ju dvoje bystrých čiernych očú.   Zorničky spod gaštanových vlasov svietili ako žeravé uhlíky. Ústočká   vzdorovite zošpúlené a jamôčky na lícach prezrádzali detské   šibalstvo. Nebola to však živá Evička. Bol to iba jej maľovaný obraz,   ktorý visel naproti dverám.
    </tei:p>
    <tei:p>
     Evička nebola ani v jednej izbietke.
    </tei:p>
    <tei:p>
     Na stoličke ležal pohodený slamený klobúk proti úpalu. Vedľa neho   na zemi bola kabela, z ktorej trčali gumené papučky a plavky s bielou   čajkou. Všetko bolo pohodené na znamenie vzdoru, že matka počúvla   slečnu Gertrúdu a miesto na plaváreň poslala Evičku do besiedky na   lekciu nemčiny.
    </tei:p>
    <tei:p>
     Na písacom stolíku našla pani Horalová rozprávkovú knižku. Trčal z   nej lístok. Evička naň napísala:
    </tei:p>
    <tei:p>
     <tei:emph>
      Trúba mi zas pokazila radosť. Je   odporná
      <tei:hi>
       .
      </tei:hi>
     </tei:emph>
    </tei:p>
    <tei:p>
     Pani Horalová rozhorčene pokrúcala hlavou nad lístkom. Od koho sa   len naučila také mrzké výrazy? Slečna Gertrúda bola predčasne   penzionovaná učiteľka. V rodine ju volali Gertou alebo Trúdou. A   Evička ju pokrstila „Trúbou”. Pochádzala z vážnej meštianskej rodiny   nemeckého pôvodu. Otec ovládal viac rečí. Pracoval na obchodnom   oddelení vo fabrike. Tam sa spoznal s ním Horal ako mladý inžinier.   Pri železničnom nešťastí stratila slečna Gertrúda oboch rodičov, a   keď sa narodila Horalovcom Evička, ponúkla sa za vychovávateľku.   Chcela z Evičky vychovať vážnu meštiansku slečnu. Rozhodne si   nezaslúžila takú prezývku, usúdila napokon Evičkina matka.
    </tei:p>
    <tei:p>
     Keď chcela vyjsť z izbietky, objavila sa vo dverách slečna   Gertrúda, dlhá a chudá. Po tvári jej stekali cícerky vody.
    </tei:p>
    <tei:p>
     „Nehnevajte sa, pani Horalová,” prosila previnilo. „Sparňava ma   premohla. Zdriemla som. Evička zatiaľ kdesi odbehla. Môžbyť za   oteckom,” dodala, lebo pochybovala, že by sa dievča bez dovolenia   vzdialilo z domu. Stávalo sa síce, že keď ju dlho morila úlohou,   prešla jej Evička cez rozum a ufujazdila za oteckom do fabriky. On sa   potom vrátil s ňou domov a hľadel zmierniť trest za previnenie na   najmenšiu mieru, lebo bola jeho maznáčikom.
    </tei:p>
    <tei:p>
     „Mala by som sa na vás hnevať, že nie ste obozretná, no dúfajme,   že máte pravdu,” opustila ju pani Horalová a išla zatelefonovať   manželovi.
    </tei:p>
    <tei:p>
     „Čože? Nie je u teba?” zalomcoval ňou strach. „Kam sa podela?”   Horal sa snažil rozptýliť jej obavy. Zasmial sa do telefónu:
    </tei:p>
    <tei:p>
     „Evička – a stratiť sa? Kdeže! Iste šla za spolužiačkami. Uvidíš,   keď búrka prehrmí, vráti sa. Pá! Prídem neskoršie. Máme dôležitú   poradu.”
    </tei:p>
    <tei:p>
     A tak nezostávalo inšie, len trpezlivo čakať, kým búrka pominie.   No čím ďalej čakala, tým viac dobiedzali zúfalé myšlienky. Čo ak   Evičku privalil strom, usmrtil odlomený konár, zabil blesk alebo   odplavil príval do rieky? V takých myšlienkach ani čo by stála na   žeravom uhlí. Nikde nemala miesta. A hoci príval ešte bičoval okná,   náhle sa rozhodla:
    </tei:p>
    <tei:p>
     „Nie, nemôžeme ďalej čakať! Poďte, idem ju hľadať.”
    </tei:p>
    <tei:p>
     A tak sa do nečasu pobrali štyri ženy, hnané strachom o Evičku.   Najprv klopali u susedov, potom v meste u spolužiačok, s ktorými sa   kamarátila. Zašli aj do školy. Rada sa bavievala s riaditeľovou   Melankou. Všade dostali zápornú odpoveď. Napokon zašli na kúpalisko   za mestom, hoci plavky, ktoré nechala doma, nasvedčovali, že ani tam   nemôže byť. Nakukli do každej kabíny, ale ani v jednej neobjavili jej   roztomilú hlavičku. Plavčík ju poznal, ale ich nepotešil.
    </tei:p>
    <tei:p>
     „Nie, popoludní som ju nevidel.”
    </tei:p>
    <tei:p>
     Povíchrica narobila strašný zmätok nielen v prírode, ale aj v   Horalovie rodine.
    </tei:p>
    <tei:p>
     Keď sa inžinier Horal vrátil z fabriky, privítala ho manželka s   plačom:
    </tei:p>
    <tei:p>
     „Ja to neprežijem. Všade sme ju hľadali. Vari ju zem   pohltila.”
    </tei:p>
    <tei:p>
     Inžinier Horal bol rozvážny človek. Hľadel manželku upokojiť, ako   vedel. No prípad s Evičkou znepokojil i jeho. Dlho uvažoval, čo sa   mohlo stať. Napokon dospel k názoru, že ju niekto známy vzal autom,   lebo na aute sa Evička rada vozievala.
    </tei:p>
    <tei:p>
     „Už to mám!” zvolal. „Náš majster Uhrín šiel popoludní autom po   ženu do kúpeľov. Určite išla s ním.”
    </tei:p>
    <tei:p>
     Jeho slová zapôsobili na všetkých ako hojivý liek. Uhrín bol   priateľom ich rodiny. Spolu chodievali na poľovačky a Evičku mal rád.   Razom sa všetkým vyjasnili tváre. Akoby bolo preniklo viacej svetla   do izby.
    </tei:p>
    <tei:p>
     Pani Horalová sa natoľko upokojila, že mohla podať večeru. A keď   sa navečerali, zatelefonoval Horal do Uhrínov.
    </tei:p>
    <tei:p>
     „Nie, ešte sa nevrátili,” ozval sa v telefóne trasľavý hlas   Uhrínovie starkej.
    </tei:p>
    <tei:p>
     To isté zvestoval Horal prítomným ženám:
    </tei:p>
    <tei:p>
     „Ešte sa nevrátili. Určite bude cesta zatarasená. Bola to hrozná   povíchrica.”
    </tei:p>
    <tei:p>
     Vzal noviny a začal ich prezerať. Ale obsah mu unikal, čoraz viac   sa ho zmocňovala myšlienka na Evičku.
    </tei:p>
    <tei:p>
     „Ešte odo mňa nedostala,” hundral si popod nos, „ale teraz si   zaslúži!”
    </tei:p>
    <tei:p>
     A nepokoj ako zlý pes, ktorý nebreše, ale hryzie, začal sa znovu   vkrádať do Horalovie rodiny. Pri každom zahučaní auta sa pani   Horalová strhla a napínala sluch, či zastane pred ich domom. I dvere   na bránke ju plašili. Keď sa ozvalo klepnutie, zaraz bola na   nohách.
    </tei:p>
    <tei:p>
     „Marka, bež dolu, už prišla!”
    </tei:p>
    <tei:p>
     Ale keď sa Marka vrátila a smutne zavrtela hlavou, teta znovu   zosmutnela, že bolo ťažko na ňu hľadieť.
    </tei:p>
    <tei:p>
     „Nože zavolaj ešte do Uhrínov.”
    </tei:p>
    <tei:p>
     Znovu sa ozvala starká so zápornou odpoveďou. A tak Horal volal   ešte niekoľko ráz. Až pred polnocou sa ozval Uhrínov hlas.
    </tei:p>
    <tei:p>
     „Nie je u vás naša Evička?”
    </tei:p>
    <tei:p>
     „Nie. A čo sa stalo?”
    </tei:p>
    <tei:p>
     Otázka Horala natoľko zmiatla, že nevedel, čo napochytre   odpovedať. Zmohol sa iba na toľko:
    </tei:p>
    <tei:p>
     „Príď, prosím ťa, na chvíľu k nám.”
    </tei:p>
    <tei:p>
     „Bože môj, bože môj!” zalamentovala pani Horalová.
    </tei:p>
    <tei:p>
     Ťažko nadobudnutú nádej znovu zaplašilo zúfalstvo. Márna bola   útecha. Strach prikvačil všetkých. Čakali na Uhrína ako na zázrak,   neuvedomujúc si, že ani on im nemôže pomôcť.
    </tei:p>
    <tei:p>
     O chvíľu prišiel, a keď uvidel, akí sú všetci nastráchaní, pýtal   sa, čo sa stalo. Odpoveď ani jeho nepotešila.
    </tei:p>
    <tei:p>
     „Kedy odišla?”
    </tei:p>
    <tei:p>
     „Nevieme.”
    </tei:p>
    <tei:p>
     „A nezanechala nejaký odkaz?”
    </tei:p>
    <tei:p>
     „Len toto,” ukázala pani Horalová lístok s Evičkiným písmom.
    </tei:p>
    <tei:p>
     „No pravda, slečinke sa nechcelo učiť, preto ufujazdila! Také   prípady sa stávajú. Každú chvíľu o tom píšu v novinách. Iste si tam   našla vzor. Nebojte sa, vráti sa, len čo trochu vyhladne.”
    </tei:p>
    <tei:p>
     „Ale kde sa mohla podieť? Veď bola taká strašná búrka.”
    </tei:p>
    <tei:p>
     „Kde? Poznám ju! Má bujnú fantáziu!”
    </tei:p>
    <tei:p>
     „Nemali by sme zavolať na žandársku stanicu?” starostila sa   naďalej pani Horalová.
    </tei:p>
    <tei:p>
     „A čo nám pomôžu žandári v tomto nočnom čase? Treba vyčkať do   rána. Ráno je múdrejšie ako večer. Predsa sa nemohla len tak z ničoho   nič vypariť. Niekto ju len musel vidieť, keď odchádzala. Zajtra ráno   sa vyberieme na poľovačku, avšak nie na škodnú, ale na nezbednú   Evičku. Čert by bol kominárom, žeby sme ju nenašli!…”
    </tei:p>
    <tei:p>
     Svojimi slovami vzbudil znovu nádej v Horalovie dome. No svetlá v   ich nárožnej vile horeli do rána. Nikto nespal. Všetci napínali   sluch, či nepočujú Evičkine drobné kroky a prívetivé skučanie Rexa,   jej verného kamaráta.
    </tei:p>
    <tei:p>
     Neozvali sa kroky, neozval sa Rex. Ráno pozdravilo Horalovie dom   bez Evičky.
    </tei:p>
   </tei:div>
   <tei:div type="chapter">
    <tei:head>
     2. Biela čajka
    </tei:head>
    <tei:p>
     Uhrín bol majstrom v údržbárskej dielni. Zavčasu ráno išiel najprv   do fabriky. Staral sa – ako on vravieval – o zdravie strojov. Bol ich   lekárom – a nie hocijakým! Po hlase ich chodu rozoznal, či sú zdravé,   a keď sa mu ich hlas nepáčil, hľadal chybu v zložitom mechanizme. Ak   sa porucha ťažko hľadala, odľahčieval si svojím príslovečným:
    </tei:p>
    <tei:p>
     „To by bol čert kominárom, aby sme to nenašli!”
    </tei:p>
    <tei:p>
     No čert sa nikdy nestal kominárom, lebo chybnú súčiastku našli,   urobili novú a stroj znovu spieval svoju výrobnú pieseň.
    </tei:p>
    <tei:p>
     Zabočil najprv do telefónnej centrály. Mala tam službu Marka od   Horalov. Prepínala hovory a ani nezbadala, keď vošiel. Nedozvedel sa   nič nového, iba to, že inžinier Horal bol už vo fabrike a vrátil sa   domov. Potom v dielni vybavil, čo bolo potrebné, aby si poradili aj   bez neho. Bolo už osem hodín, keď opúšťal fabriku. V stánku pred   fabrikou si kúpil noviny, ale nepozrel do nich. Ponáhľal sa do   Horalov.
    </tei:p>
    <tei:p>
     Slnečný deň sa doširoka rozkročil nad zbičovanou zemou. Od hôr   povieval čerstvý, osviežujúci vánok. Z fabrických komínov vystupovali   sivé kotúče dymu a strácali sa pod belasou kopulou oblohy. Veštili   pekné počasie.
    </tei:p>
    <tei:p>
     V aleji, vedúcej z vilovej štvrti do fabriky, stretol   netrpezlivých Horalovcov so slečnou Trúdou a Aničkou. Všetkých   trápila iba jediná myšlienka: Kde sa podela Evička? Ak sa pohla do   lesa, mohla ju búrka prikvačiť ešte pred bralami, ktoré sa kopili ako   sivé hradby nad lesom. Rozhodli sa, že najprv prečešú horu v dĺžke   dvoch-troch kilometrov. Ďalej Evička nemohla zájsť, lebo od odchodu z   besiedky a príchodu búrky neuplynulo viac ako poldruhej hodiny.
    </tei:p>
    <tei:p>
     K lesu sa pohli poľnou cestou pomedzi obilie. Povíchrica ho   zmlátila až do zeme. Iba tu a tam vzdorovite trčala naježená hriva   klasov. Čím ďalej bola cesta neschodnejšia, zanesená blatom a   všelijakou nečistotou, ktorú prívaly pozmetali z horských stráňav. Po   chvíli zabočila do lesa pod úšusty, kde v zime drevorubači spúšťali   siahovice. Pod lesom boli naukladané a pripravené na odvoz.
    </tei:p>
    <tei:p>
     Tu sa kŕdlik piatich ľudí, hnaný nedočkavosťou nájsť Evičku,   rozostúpil do takej vzdialenosti, aby mohli presliediť priestor medzi   sebou.
    </tei:p>
    <tei:p>
     Pobrali sa rovno proti úbočiu vysokým dubovým lesom. Povíchrica im   nastavala do cesty toľko prekážok, že sa miestami museli predierať   pomedzi sčesnuté konáre, vývraty a odkmasnuté vrcholce stromov. Ich   zraku neušiel ani jeden vývrat, ani jeden dutý strom, ktorý by mohol   človeku poskytnúť príchyľu pred rozzúrenými živlami. Darmo všade   nazízali, darmo odhŕňali vetvy, darmo prekutávali nazmetané lístie vo   vývratoch – Evičku nenašli. Určite by sa bola aj ozvala, veď jej   mamička ustavične žalostila:
    </tei:p>
    <tei:p>
     „Kde si, môj holúbok zlatý, moja nádej jediná? Ozvi sa mi, ozvi,   kvietok môj milený!”
    </tei:p>
    <tei:p>
     Strašná bola jej žalosť, no nevedela obmäkčiť horu, aby vydala   svoje tajomstvo. Takmer pod vrcholom konča brál klesla do malinčia.   Nevládala ďalej niesť svoju ťarchu. Všetci sa zbehli okolo nej a   tešili ju.
    </tei:p>
    <tei:p>
     Uhrín nalial priveľa nádeje do jej srdca. Teraz, keď videl, že   nemôže svoj sľub splniť, hľadal aspoň aké-také východisko, ktoré by   vzpružilo Horalovcov a posilnilo ich vieru, že Evička žije, že   nezahynula.
    </tei:p>
    <tei:p>
     „Myslím, že sme darmo sem chodili,” začal Uhrín citlivo. „Keby tu   človeka zaskočila búrka, nemôže zablúdiť, svahy ho zvedú rovno k   poliam, odkiaľ vidieť mesto.”
    </tei:p>
    <tei:p>
     „A kde by potom mohla byť?” zažalostila pani Horalová.
    </tei:p>
    <tei:p>
     „Hádam by nám niečo vedeli povedať ľudia, čo včera pred búrkou   pracovali na poli.”
    </tei:p>
    <tei:p>
     „Nie, čo sme začali, dokončíme!” vyskočila, akoby ju razom   opustila únava a pokračovala podráždene: „Na poli sa nemohla stratiť.   Ľudia by ju našli, doviedli… Ale tu… nebožiatko moje… mohol ju   pridláviť strom… Možno ešte žije.” Zopla ruky k Uhrínovi: „Prosím   vás, prosím, nájdite mi ju!”
    </tei:p>
    <tei:p>
     Pri jej slovách zvlhli Uhrínovi oči, tie oči, ktoré sa vedeli bez   dojatia dívať na plačúcu srnu, keď umierala skosená jeho guľkou.
    </tei:p>
    <tei:p>
     „Verte mi, žije, vráti sa!” ubezpečoval ju. „Som o tom   presvedčený.”
    </tei:p>
    <tei:p>
     Vtom pod bralami zaprašťalo raždie. Najprv raz, potom zaprašťalo   druhý raz a znovu.
    </tei:p>
    <tei:p>
     Kroky!
    </tei:p>
    <tei:p>
     „Evička moja! Evička je tu!” vykríkla pani Horalová a pustila sa   ako šialená hore k húštine. Padala a znovu vstávala. Nič ju nemohlo   zadržať.
    </tei:p>
    <tei:p>
     A keď všetci mysleli, že sa už-už objíme so svojím dieťaťom,   rozhrnula sa húština a namiesto Evičky zazreli – hrôza! – vrčiacu   medvediu opachu.
    </tei:p>
    <tei:p>
     Uhrín zaraz vedel, že je zle, že sa vrhne na pani Horalovú.
    </tei:p>
    <tei:p>
     „Ustúpte!” zakričal. No pani Horalová ostala na mieste ako vrazená   do zeme. Sú chvíle, keď sa ohrozený človek bráni aj podvedome. Uhrín   ani nevedel ako, škrtol zapaľovačom a vyzdvihol ho nad hlavu oproti   medveďovi. Vyrušený lesný pán zaraz zbadal oheň. Zháčil sa. Zrejme ho   prekvapil. Čo urobí? Ale keď sa všetkým zdalo, že sa pani Horalová   stane jeho obeťou, vygúľali sa z húštiny dvaja mladí mackovia.
    </tei:p>
    <tei:p>
     Zrejme ešte nepoznali človeka. Začali šantiť okolo materiných nôh.   To stačilo, aby Uhrín podpálil noviny a odplašil nebezpečného tvora.   Medvedia mať zmizla s deťmi v húštine.
    </tei:p>
    <tei:p>
     Keď sa ako-tak spamätali, Horal stisol ruku Uhrínovi.
    </tei:p>
    <tei:p>
     „Ďakujem ti.”
    </tei:p>
    <tei:p>
     Na viac sa nezmohol. Hrdlo sa mu zovrelo, keď si pomyslel, čo sa   mohlo stať.
    </tei:p>
    <tei:p>
     Po príhode s medvedicou slečna Gertrúda s Aničkou už nechceli   prečesávať les. Napokon presvedčili aj pani Horalovú, aby sa s nimi   vrátila domov. Horal s Uhrínom ich odprevadili pod les. A ešte hodnú   chvíľu, keď sa už rozišli, znelo manželkino horekovanie v Horalových   ušiach:
    </tei:p>
    <tei:p>
     „Každý tvor si vie ochrániť svoje mláďatá, len ja som si Evičku   nevedela…”
    </tei:p>
    <tei:p>
     Pohli sa ku koscom z majera, čo neďaleko kosili lúky.
    </tei:p>
    <tei:p>
     Jeden z koscov – o dobrú hlavu vyšší od ostatných – zbadal   prichodiacich. Podišiel im oproti. Bol to Jano Lepieš, ktorý sa s   nimi rád zúčastňoval na poľovačke ako honec.
    </tei:p>
    <tei:p>
     „Do kosby bez kosy, a bez flinty na poľovačku?” zažartoval   namiesto pozdravu.
    </tei:p>
    <tei:p>
     No hneď zvážnel, keď sa dozvedel, prečo sa Horal s Uhrínom vybrali   len tak s palicami.
    </tei:p>
    <tei:p>
     „Čo počujú moje slychy! Vari naozaj? Ej, mrcha noc ste mali,   mrcha.” Škrabal sa popod spotenú šticu, vraštil obrvy, rozmýšľal.   Náhle mu svitlo. „Počkajte! Nebolo to pred búrkou?”
    </tei:p>
    <tei:p>
     A keď prisvedčili, pokračoval: „Hej, marí sa mi, dáke dievčatko   behalo hentam po lúke,” ukázal smerom k lesnému výbežku. „Ale kde sa   podelo, pánboh vie! Keď sme pokopčili seno a fujazdili pred búrkou,   nikde som ho už nevidel.”
    </tei:p>
    <tei:p>
     Prešli spolu s Lepiešom na označené miesto. Skutočne, v tráve   našli stopy, ba na jednom mieste čosi ako ležisko. Stopa viedla k   lesu a pod lesom, kde bola menšia tráva, sa stratila.
    </tei:p>
    <tei:p>
     Je to možné? čo by sem priviedlo Evičku? Prečo sa len tak – z   ničoho nič – brodila hustou trávou? Nie, to nemohla byť ona,   usudzoval Horal. A hneď sa opýtal Lepieša:
    </tei:p>
    <tei:p>
     „Počuj, Jano, a už si videl našu Evičku?”
    </tei:p>
    <tei:p>
     „Videl. To dievča mohlo byť v jej veku, také počerné.”
    </tei:p>
    <tei:p>
     „Aké malo šaty?”
    </tei:p>
    <tei:p>
     „No… také dáke belavé. Vynímali sa aj od počernej hlavy, aj od   okolia.”
    </tei:p>
    <tei:p>
     Evička mala na sebe svetlomodré šaty, na spodku obrúbené dvoma   vlnovkami a nad nimi boli vyšité dookola biele čajky. Ušila ich   Anička ako ručnú prácu v rodinnej škole. Evička ich najradšej   nosievala. To by súhlasilo. Boli naozaj na jej stope?
    </tei:p>
    <tei:p>
     „Pounúvam stihy s vami,” ponúkol sa Lepieš hľadať Evičku. Radi to   prijali. Poznal každý kút v lese. Bol to naozajstný hôrny chlap,   akoby hrubo vykresaný z hrčavého duba. Nohy nazýval stihami, uši   slychami a oči vidami. Všetko mu znamenite slúžilo, ba aj malá rovná   fajočka, ktorú nevypúšťal z úst.
    </tei:p>
    <tei:p>
     „Čert by bol kominárom, aby sme ju nenašli!” ťapol si Uhrín do   dlaní a už vo veselšej nálade začali prezerať les. Na týchto miestach   chrbát hory bol preliačený do prieslopy, ktorú nazývali „Pri troch   studničkách”. Skutočne, boli tu tri studničky. Pramenila z nich   horská bystrina. Vyhlodala hlbokú výmoľu a po nej sa ozlomkrky rútila   k rieke. Tri studničky zavlažovali širokú stráň. Na nej rástli   najhrubšie duby v bujnej tráve s vejármi paprade. Zarána, pred   východom slnca, prichádzali sem srnky i jelene, aby si ovlažili   vyschnuté hrdlá a popásli sa na žírnej tráve. Sem privádzali   diviačice mláďatá s čiernymi pruhmi na sivých chrbtoch, akoby   oblečené do pyžám, aby ich vykúpali v lepkavom bahne. Jedna voľakedy   napadla ženičku, keď sa znenazdajky objavila neďaleko troch   studničiek a chcela odniesť ostražitej diviačici zatúlané prasiatko.   Od tých čias sa ľudia vyhýbajú trom studničkám. Obchádzajú ich hádam   i preto, že sa okolie hemží hadmi – v močariskách užovkami, hore na   výslní vretenicami. Iba horári a poľovníci si tu radi oddýchnu,   zaľahnú, privábia srnca alebo počas rují jeleňa.
    </tei:p>
    <tei:p>
     Pri troch studničkách sa zastavil i Horal so svojimi spoločníkmi.   Keď sa osviežili, pustili sa do prieskumu okolia. Ak Evička skutočne   vyšla do lesa, mohla ju búrka prekvapiť v okolí troch studničiek.   Uhrín s Lepiešom zamierili hôrnou cestou do stráne nad prieslopou,   Horal sa podujal preskúmať výmoľu. Voda sa do nej rútila šumiacim   vodopádom. Dno pricláňali mohutné listy podbeľa, lopúcha a iných   rastlín. Celá výmoľa bola obrastená hustou tŕninou. Ako tmavé hrče   černeli sa v nej stračie hniezda. Vyrušené straky s rapotaním   vyletovali na konáre starého duba a odtiaľ gánili na votrelca.
    </tei:p>
    <tei:p>
     Jedna z nich – vari najsmelšia – si sadla na kraj šípa a začala z   neho strhávať akúsi belavú handričku. Akže mal stračí národ svoje   kráľovstvo, toto bola iste opatrovníčka klenotov. Ufrngla iba vtedy,   keď bol Horal pri nej sotva na dva kroky.
    </tei:p>
    <tei:p>
     Na šípe upútal straku zdrap lesklého svetlobelasého hodvábu. Keď   ho Horal vzal do rúk, nechcel veriť vlastným očiam.
    </tei:p>
    <tei:p>
     Na hodvábe bola vyšitá biela čajka!
    </tei:p>
    <tei:p>
     Akoby sa v ňom zasekol život. Márne sa zadrapil prstami do   drapľavého drieku starého duba, ktorý vystieral konáre nad výmoľu.   Nevládal sa udržať, klesol, zasiahnutý bleskom strašnej   skutočnosti.
    </tei:p>
    <tei:p>
     „Uhrín… Jurko!” zavolal v zúfalstve. Pred očami sa mu zjavila   vysoká postava profesora, keď manželka zápasila so smrťou na klinike.   Zachránil matku i dieťa; ale vážne upozornil, aby si Evičku   opatrovali ako oči, lebo Evička ostane jedináčikom. V tej strašnej   chvíli si Horal želal iba jedno: aby Evičkino tielko nenašli, aby im   ostala nádej, lebo manželka by to neprežila.
    </tei:p>
    <tei:p>
     Keď chlapi zbehli k nemu, ešte ležal na zemi, opretý o drapľavú   kôru starého duba. Z tváre mu vypŕchol život a oči hlboko vpadli.
    </tei:p>
    <tei:p>
     „Čo je? Preboha, čo sa vám stalo? Vretenica?” zalomcoval ním   Uhrín.
    </tei:p>
    <tei:p>
     „Nie… Len mi pomôžte na nohy,” viac chrčal ako hovoril.
    </tei:p>
    <tei:p>
     Za pomoci oboch chlapov horko-ťažko sa zviechal na nohy. Triasol   sa ani osikový list, keď ho viedli k prameňom, aby sa ovlažil sviežou   vodou. Potom si s ním sadli na kamene. A keď sa ako-tak spamätal,   Lepieš začal zviedať, čo sa mu stalo.
    </tei:p>
    <tei:p>
     Má im povedať pravdu? Udrží sa im na jazyku? Nie, o jeho náleze sa   nesmie nikto dozvedieť. Skrkval bielu čajku v dlani a vstrčil ju až   na dno náprsného vrecka.
    </tei:p>
    <tei:p>
     „Povedzte mi, chlapi, povedzte,” ukázal na výmoľu, no vtom sa   chytil za hlavu a iba po dlhej pomlke dokončil vetu: „Radšej nie…   radšej nie!”
    </tei:p>
    <tei:p>
     Obaja pochopili, čo majú povedať. I keď po búrke bola výmoľa skoro   plná, o čom svedčil pás zachytávaného raždia a lístia na zvláčenom   tŕní, Uhrín záporne pokrútil hlavou:
    </tei:p>
    <tei:p>
     „Neverím!”
    </tei:p>
    <tei:p>
     Horal sa placho pozrel na neho. Ťažko sa mu vydralo z pŕs:
    </tei:p>
    <tei:p>
     „Neveríš?”
    </tei:p>
    <tei:p>
     „Neverím!” opakoval tvrdo Uhrín a hneď aj zdôvodnil, prečo je o   tom presvedčený: „Voda, ktorá nahučala z okolia do výmole, nebola   taká veľká, aby uchytila človeka. A keby aj, musel by sa zastaviť na   tŕní, veď človek je nie lopta, aby prekĺzol takou chrapačou.”
    </tei:p>
    <tei:p>
     Boli to rozumné slová a potvrdilo sa, že aj pravdivé. Lepieš sa   spustil do výmole a jeho „stihy” ju prešli celú až po riečku, do   ktorej vtekala bystrina už ako potok. Márne ostril svoje „vidy” a   napínal svoje „slychy” – po Evičke ani stopy!
    </tei:p>
    <tei:p>
     Ani prieskum výmole nepresvedčil Horala, že Evička žije. Začal sa   báť ďalšieho hľadania. Nesúhlasil, aby preskúmali breh riečky.   Vrátili sa druhou stranou výmole smerom na polianky.
    </tei:p>
    <tei:p>
     Na stráni zbadali stopy po voze. Podľa smeru kopýt zistili, že voz   zbehol dolu od polianok. Skutočne, na poliankach našli miesto, kde   stál voz a kde boli priviazané kone. Ale nebolo vidieť, odkiaľ voz   prišiel. Z toho usúdili, že už tu bol pred búrkou. Čo tu robil?
    </tei:p>
    <tei:p>
     Keby sa bol Horal zdôveril so svojím nálezom, možno by boli dali   hlavy dokopy a hľadali súvislosť medzi stopou na tŕní a vozom na   poliankach. No Horal si nechal hrozné tajomstvo pre seba. Neprezradil   ho ani na policajnom úrade, keď prišiel udať celý prípad s Evičkou.   Márne ho posmeľovali, že Evičku nájdu, neveril.
    </tei:p>
    <tei:p>
     Na policajnom úrade bol zmätok. V noci neznámi páchatelia vykradli   zlatnícky obchod. Odniesli striebro, zlato a drahokamy. Na žandárov   to bolo naraz veľa, ak si chceli zachovať dobré meno strážcov zákona.   Hoci bol presvedčený, že všetko, čo podniká, je už márna márnosť,   zastavil sa ešte v redakcii novín a požiadal uverejniť tento   oznam:
    </tei:p>
    <tei:p>
     Pri živelnej pohrome sa stratila Evička Horalová, žiačka ľudovej   školy, asi 130 cm vysoká, má tmavé vlasy, čierne oči a okrúhlu tvár,   bydlisko v P…, Lipová ulica. Kto by o dievčati niečo vedel, nech to   oznámi rodičom alebo bezpečnosti.
    </tei:p>
    <tei:p>
     Ing. František Horal
    </tei:p>
    <tei:p>
     To bolo všetko, čo toho krásneho ale i smutného dňa po búrke mohol   inžinier Horal urobiť pre záchranu svojho jediného milovaného   dieťaťa.
    </tei:p>
   </tei:div>
   <tei:div type="chapter">
    <tei:head>
     3. V zakliatom kráľovstve
    </tei:head>
    <tei:p>
     Evička Horalová si s nevôľou sadla za stôl v besiedke. Nedbalo   rozhrnula zošity. Obrátila sa chrbtom k slečne Gertrúde a čakala na   diktát z nemčiny.
    </tei:p>
    <tei:p>
     Bez záujmu počúvala i písala. Nestarala sa, či nerobí chyby. Čo sa   jej môže stať? Prinajhoršom slečna na ňu zakričí, mamička pohrozí – a   otecko ju zachráni.
    </tei:p>
    <tei:p>
     Slniečko ukrutne pripekalo. Zdúvala sa od zlosti. Chcela sa na   kúpalisku popýšiť novými plavkami s vyšitou bielou čajkou. I nový   klobúk proti úpalu čakal na hlavu. Mamička podľa želania slečny   Gertrúdy ju obliekala ako veľkú dámu. Evička mala toľko šiat a takých   nádherných, o akých sa mnohým deťom ani nesnívalo. Ľudia vraveli, že   sa narodila na šťastnú planétu. Bola krásna a bezstarostná ako motýľ,   čo sa uvelebil na bielom kvete pupenca za oknom besiedky.
    </tei:p>
    <tei:p>
     Krásne pávie oko!
    </tei:p>
    <tei:p>
     Evička mala na ňom oči nechať, ako kráľovsky vychutnával   dobrodenie slniečka. Nádhernými farbami krídel pokryl celý kvet.   Zavše nimi pokýval akoby Evičke na pozdrav. Alebo na výsmech, že musí   poslušne sedieť v chládku, v nevoľnosti. Evička sa nevedela   uspokojiť. Pálila ju stolička. Zatúžila vybehnúť za motýľom. Lapiť   ho. Vyvŕšiť sa na ňom.
    </tei:p>
    <tei:p>
     Slečne ospalo klepkali mihalnice. Zvykla si po obede zdriemnuť. Na   to Evička tvrdo čakala. Len keby motýľ neuletel. Musí ho mať! Hej,   musí! A čo si Evička zaumieni, aj vykoná.
    </tei:p>
    <tei:p>
     Slečna nestačila dobre ani len hlavu skloniť, už stála pred   besiedkou. Opatrne sa približovala k motýľovi. Lenže motýľ nedriemal   ako slečna Gertrúda. Evička už-už myslela, že ho má, keď jej spod   ruky uletel. I vyskočila za ním. No malá bola, a motýľ mal krídla.   Poletoval, šibal, ponad besiedku. Akoby chcel dráždiť Evičkinu   bezradnosť. Hopkal si v povetrí, ani čo by ho voľakto neviditeľný   poťahoval na cverničke. Potom sa spustil na chodník a uvelebil sa na   rozohriatej dlaždici. Evička sa opäť kradla k nemu po prstoch. No   slniečko vrhlo jej tôňu na motýľa prv, ako ho mohla dočiahnuť.   Usalašil sa pri plote na liste ozdobného kra. Odtiaľ Evičke dával   pá-pá svojimi pestrými krídlami. Evičke načisto počaril. Voslep šla   za ním. A keď sa motýľ prehupol cez plot, neváhala. Ani jej neprišlo   na um, že má prísne zakázané opustiť dom bez dovolenia.
    </tei:p>
    <tei:p>
     Čosi-kamsi sa ocitla v poli. Brodila sa po lúkach. Šuchotali   hrkáčmi, dávali znať, že prišiel čas kosby. Nad majerom už vyzváňali   kosy. Lúky odkvitali. Len tu a tam si králiky bielili na slnci svoj   šat. Vábili motýľa. Hopkal ľahučko ponad ne i spúšťal sa na kvety. A   Evička ustavične za ním. Zavše sa jej stratil z očú. Ukonaná hodila   sa vzdorovite do trávy. Od zlosti trhala a gniavila kvety. A motýľ,   figliar, sa znovu objavil. Poletoval okolo a mámil ju svojou krásou,   ktorej sa nemohla zmocniť. Mohla ju iba obdivovať, kochať sa na nej.   To však Evičke nestačilo. Nebola na také spôsoby zvyknutá. Čo si   zaumienila, musela mať. A mala vždy. Len táto jediná túžba ostávala   nesplnená. To Evičku zlostilo. I dávalo vzpruhu jej ukonanému   telu.
    </tei:p>
    <tei:p>
     Ani sa nenazdala, ako ju motýľ priviedol k lesu pod horami. Azda v   nich mal svoje kráľovstvo. Tam sa zrodila jeho krása. Nebo mu dalo   belasé oči na krídla, na kalíšky kvetov oranžový peľ a tmavá noc   obrúbila mu šat zamatom.
    </tei:p>
    <tei:p>
     Motýľ azda vedel o svojej nádhere. Len čo dosiahol úpätia hôr,   začal sa správať akosi povýšene. Vyletoval vysoko nad stromy a tam   stváral krkolomné kúsky. Neznížil sa už k Evičke, nesadol si na   trávu. Vzdala sa nádeje. Boleli ju oči i krk. Pochybovala, že motýľa   chytí. Bol taký malý – a predsa zvíťazil nad ňou!
    </tei:p>
    <tei:p>
     Evičku zdúval hnev. Keby ho dostala do rúk, rozmliaždi, rozpučí   ho! Lenže každý tvor má svoju ochranu, aby si vedel uchovať život:   motýľ krídla, človek rozum. Evička to nevedela, lebo bola malá. Život   ju musel priučiť všeličomu, o čom sa jej ani nesnívalo.
    </tei:p>
    <tei:p>
     Vzdala sa nerovného boja. Ľahla si do zelenkastého machu. Štrbinou   pomedzi stromy videla časť mesta. Triasol sa nad ním parami presýtený   vzduch. Po toľkom behaní chládok vyvolával príjemný pocit v dusnom   ovzduší. Poláskal sa s ňou a pohojdal na mäkkom vankúši machu. Bola   tak príjemne ukonaná, že zabudla na motýľa i na nenávidenú slečnu.   Oči zlepovala ospalosť, driemoty zatvárali mihalnice.
    </tei:p>
    <tei:p>
     Zaspala – a neprebudila sa už vo svete, v ktorom dosiaľ žila…
    </tei:p>
    <tei:p>
     Prihrmela strašná búrka. Lomcovala horou ako divá. Keď Evička   roztvorila oči, všetko naokolo bolo omotané hroznou kúdeľou mračien.   Sivé pláchy dažďa sa prudko rútili na zem. Zacláňali vyhlaď. V   najbližšom okolí videla len hrubé kmene stromov. Strácali sa kdesi vo   výške v spleti korún, v ktorých zavýjal víchor a lámal, čo sa mu   stavalo do cesty.
    </tei:p>
    <tei:p>
     Svet zakliateho kráľovstva omotal Evičku všetkými hrôzami, ktoré   čítavala slečna Gertrúda v rozprávkových knižkách. V útlom detstve im   verila, ale keď začala chodiť do školy, vrodený zmysel pre skutočnosť   jej húdol, že sú to len vymyslené rozprávky, aby sa nimi strašili   deti, keď sú nezbedné. Teraz Evička prežívala pravý opak. V strachu   sa chcela dostať stoj čo stoj z tohto zakliateho kráľovstva. Začala   hľadať východisko. Pobehla napravo. Pobehla naľavo. Hore, dolu. Všade   ju vítali iba kmene stromov, dážď, blesky a hromy. Uplakaná   pobehúvala po hore ako splašené sŕňa. Lenže čo znamenal jej plač   proti živelným silám búrky? A kto by ju mohol počuť v tom strašnom   nečase, keď sa ani vtáčik, ani letáčik neukázal?
    </tei:p>
    <tei:p>
     Uzimená a premoknutá klesla pri veľkom dube. Prebrala sa iba   vtedy, keď búrka opustila horu. Zdalo sa jej, že ktosi chodí na   okolí. Sem-tam zaprašťalo raždie. Lenže keď Evička prestala plakať a   zbystrila sluch, i praskot utíchol. No od únavy sa nevládala ani   pohnúť. V lese sa chytro stmievalo.
    </tei:p>
    <tei:p>
     A tu sa zrazu objavila pred ňou stará, zhrbená žena. Ani čo by z   neba spadla. Rozčuchrané vlasy jej padali do tváre. Bola otrhaná,   špinavá. Namiesto kabáta mala okolo hrdla uviazanú akúsi sukňu.   Splývala po pleciach a spod nej trčala kostnatá ruka. Druhou sa   opierala o palicu.
    </tei:p>
    <tei:p>
     Keď ju Evička uvidela, vykríkla, vyskočila a pustila sa do behu.   Tŕnina sa jej postavila do cesty. Tam ju stará chytila.
    </tei:p>
    <tei:p>
     „No, no, len sa ma neboj!” strhla ju k sebe tak prudko, že na tŕní   zostal zdrap zachytených šiat. „Tam by si zahynula.”
    </tei:p>
    <tei:p>
     Len teraz si Evička uvedomila, že sa pred ňou pomedzi tŕninu rúti   voda kdesi hlboko.
    </tei:p>
    <tei:p>
     „Nie som bosorka, poď so mnou!”
    </tei:p>
    <tei:p>
     Posmelená ľudským hlasom prijala suchú ruku stareny a poslušne   kráčala, kam ju stará viedla.
    </tei:p>
    <tei:p>
     Prišli na hôrnu cestu. Po nej sa pustili do vŕšku. Bola čoraz   väčšia tma, les akoby hustol. Všade stromy a len stromy. Jeden ako   druhý. Zavše postáli. Stará nabrala dychu. A znovu sa pohli. Kráčali   hodnú chvíľu do vrchu, doprevádzané smradom dymu, ktorým páchli   starej šaty. Keď sa cesta prevesila cez kopec, trochu sa rozjasnilo.   Prišli na polianku, porastenú mladou dubinou. Ako sa objavili na   lúčke, odkiaľsi zaerdžal kôň.
    </tei:p>
    <tei:p>
     Erdžanie koňa v takejto chvíli zapôsobilo na Evičku strašidelne.   Blyslo jej mysľou, že stará je stryga, že ju vedie k svojmu tátošovi,   aby mohla s ňou uletieť. Spätila sa. No stará ju mocnejšie uchopila a   ťahala za sebou.
    </tei:p>
    <tei:p>
     „Neboj sa! To nás Bandi zbadal. Už sme doma.”
    </tei:p>
    <tei:p>
     Doma? Ako doma? Však Evička nijaký dom nevidela, hoci napínala   zrak, ako len mohla. Namiesto domu uvidela pod dubom voz s   natiahnutou plachtou. Dva čierne kone stáli uviazané o voz vzadu a   jeden biely a jeden čierny stáli pri oji. Spod voza vybehol belavý   psík. Radostne skučal a metal sa starej pod nohy.
    </tei:p>
    <tei:p>
     „Cit, Belko, cit!” tíšila stará psíka. Vyskočila na predok voza a   nakukla pod plachtu.
    </tei:p>
    <tei:p>
     „Spíš?” opýtala sa kohosi.
    </tei:p>
    <tei:p>
     „Nie,” ozval sa spod plachty mužský chrapľavý hlas. „Čo je?”
    </tei:p>
    <tei:p>
     „Neviem. Čas im slúži.”
    </tei:p>
    <tei:p>
     Muž pod plachtou bol ešte na čosi zvedavý, ale stará ho   zahriakla:
    </tei:p>
    <tei:p>
     „Ticho! Nie sme sami” a pokývla Evičke: „Poď na voz. Zima je.”
    </tei:p>
    <tei:p>
     Evička by sa bola najradšej rozbehla preč z tohto strašidelného   miesta. Ale keď sa rozhliadla okolo seba, odvšadiaľ na ňu škúlila   tma. Počúvla. Vtiahla sa pod plachtu na voze. Stará hodila na ňu   čosi, čo mohlo byť perinou. Odporne smrdela akýmsi starým sadlom a   dymom, div, že sa jej neprevrátil žalúdok.
    </tei:p>
    <tei:p>
     Viac sa o ňu nikto nestaral.
    </tei:p>
   </tei:div>
   <tei:div type="chapter">
    <tei:head>
     4. Pod Jastrabou skalou
    </tei:head>
    <tei:p>
     Evička sa ocitla v strašnom položení. Dlho trvalo, kým sa ako-tak   upokojila a mohla súvisle rozmýšľať. Nemala ísť za tým motýľom,   nemala. Vari jej počaril. Neposlušnosť sa jej nevyplatila. Ale už   nebude taká, len keby sa dostala domov. Tak hútala učupená v kútiku   voza, tichá ako myška na vreci, keď dumá, ako preseknúť uzol, aby sa   dostala k zrnu. Srdiečko jej stále vyzváňalo na poplach. Chlap, čo   sedel napredku voza, zrejme nemal na mysli spánok. Zapálil si fajku.   Čmud dymu vietor zavial aj pod plachtu. Šteklil odporne v hrdle, div   Evičke nerozdrapilo pľúca. Ani len nezakašlala. Bála sa upozorniť na   seba chlapa, čo nespal. Len aby sa čím skôr rozbrieždilo. Požiada   týchto čudných ľudí, aby jej ukázali cestu domov. Však ich otecko   bohato odmení.
    </tei:p>
    <tei:p>
     Potom zas chvíle nádeje vystriedali chvíle zúfalstva. Čo, ak ju   títo hrozní ľudia zabijú? Nikdy už neuvidí svoju milovanú mamičku,   ani otecka, ktorý bol na ňu vždy hrdý. Musí odtiaľto ujsť! Ale ako?   Chlap nespí. Je na stráži. A popod plachtu sa nedá. Ako rozviaže   uzlík svojho trápenia? Beznádejnosť zaľahla na ňu ani ťažký balvan. A   Evička nemala nijakej moci, aby ho odvalila zo seba. Len slzy,   ktorými máčala obliečku smradľavej periny.
    </tei:p>
    <tei:p>
     Po plači sa jej uľavilo. Zas mohla pohýbať svojím rozumčekom.   Rozpamätala sa, že raz otecko kúpil na výstave obraz. Bol na ňom   namaľovaný voz s plachtou. Ťahali ho chudé kone a za nimi kráčali   otrhaní ľudia. Povedal jej, že sú to kočovní Cigáni. Obraz sa jej   nepáčil, ani otrhaní ľudia na ňom. Nevedela pochopiť, prečo dal   otecko peniaze za niečo také.
    </tei:p>
    <tei:p>
     Teraz je medzi podobnými ľuďmi a na podobnom voze. Prečo títo   ľudia nežijú tak ako ostatní? Prečo sa túlajú po nociach? Prečo sa   jej neopýtali, kto je a prečo ju neodviedli domov? Na tieto otázky   jej nemal kto odpovedať.
    </tei:p>
    <tei:p>
     Belko niekoho zvetril. Zavrčal pod vozom. Ktosi prichádzal. I kôň   zaerdžal práve tak, ako keď prišla stará s Evičkou.
    </tei:p>
    <tei:p>
     Chlap skočil z voza a zavolal do tmy: „Lajoš, ty si?”
    </tei:p>
    <tei:p>
     „Ja,” ozval sa mužský hlas blízko voza.
    </tei:p>
    <tei:p>
     V Evičkinej hlave sa zrodil bleskurýchle plán úteku. Východ z voza   starý uvoľnil. Ujde. Opatrne sa kradla, aby starú nezobudila. Sotva   mohla nakuknúť z voza, chlap došiel a zamieril rovno k sedisku.   Sklamane sa utiahla zas pod plachtu a načúvala, čo bude ďalej.
    </tei:p>
    <tei:p>
     „Ako sa vám vodilo?” netrpezlivo zviedal starý.
    </tei:p>
    <tei:p>
     „Dobre. Lojzko je znamenitý chlapec. Keď mňa odbakajú, nastúpi na   moje miesto.”
    </tei:p>
    <tei:p>
     „A kde ho máš?”
    </tei:p>
    <tei:p>
     „Tu na chrbte. Nože ho pridržte! Zdriemol po ceste.”
    </tei:p>
    <tei:p>
     Chlapi len sem-tam utrúsili vetu po slovensky. Väčšinou sa   zhovárali rečou, ktorú nikdy nepočula, ani jej nerozumela. Vycítila   však, že majú nejaké tajomstvo. Zvedavá bola na Lojzka, ktorého   pochválil chlap, čo odpovedal na meno Lajoš. Bolo jej veselšie, že na   voze je i druhé dieťa.
    </tei:p>
    <tei:p>
     Chlapi ešte čosi okolo voza robili. Potom starý povedal:
    </tei:p>
    <tei:p>
     „Lajoš, choď sa vyspať. Ja budem poháňať. Keby niečo, zobudím   ťa.”
    </tei:p>
    <tei:p>
     Lajoš sa vtiahol za nimi do voza. Hodil sa len tak, ako bol, na   perinu a o chvíľu už aj chrápal.
    </tei:p>
    <tei:p>
     Starý sa uvelebil na predošlé miesto. Vzal opraty do rúk, šibol   bičom a zvolal: „Hijó, Bandi!”
    </tei:p>
    <tei:p>
     Voz s plachtou sa pohol. Vŕzgal a klepotal po rozmoknutej hôrnej   ceste. Za ním dupali kone, čo boli vzadu o voz priviazané.
    </tei:p>
    <tei:p>
     Voz sa akosi nemohol vymotať z lesa. Plachta stále dobiedzala do   nízkych konárov. Šúchali sa po nej. Zavše vietor striasol kvapky zo   stromov, takže sa zdalo, že prší.
    </tei:p>
    <tei:p>
     Nanič cesta nemala konca kraja. Vše sa štverali hore kopcom, zase   zbehli do doliny. Čľapot vody pod kolesami i pod kopytami prezrádzal   potôčiky, ktoré zurčali zo strání, napojené dažďom.
    </tei:p>
    <tei:p>
     „Kam idú?” trápila sa Evička. Usudzovala, že dávno mali byť v   meste. Pravda, Evička nevedela, že voz s plachtou sa uberá opačnou   stranou, aby bol od mesta čím ďalej. Vrúcne si želala, aby čím prv   svitalo. Čudné, doma sa hnevávala na ráno, že ju prebúdzalo   dotieravými lúčmi slnka, a teraz ho tak túžobne očakávala. Na   izbietke mala okno na východnú stranu. Teraz je izbietka prázdna. Ba   čo robí otecko a mamička? Iste ju hľadajú. Otecko ju nájde. Jeho auto   dohoní aj päť vozov s plachtami! Ej, či ho radostne vyobjíma!
    </tei:p>
    <tei:p>
     Pri myšlienkach na domov ani nezbadala, že plachta nad vozom je   akási priesvitnejšia. Svitalo. Rodil sa deň. Keby voz tak nehrkotal,   Evička by počula, ako sa teší štebotavé vtáctvo a pozdravuje slnko,   že premohlo tmu. Hora je nad ránom najkrajšia a najveselšia. Evička   ju nemohla uzrieť pre plachtu. Zato videla čoraz jasnejšie svojich   hostiteľov. Zvedavá bola najmä na malého Lojzka. Spal pri nej. Ani sa   mu nesnívalo, akú ma spoločnicu na voze. Mohol jej byť vrstovníkom.   Vlasy mal strapaté ani kúdeľ, tvár pochudnutú a nie priam   najčistejšiu.
    </tei:p>
    <tei:p>
     V noci si ho predstavovala ako mestského chlapca, a nie trhana.   Ani len košeľu nemal.
    </tei:p>
    <tei:p>
     Vedľa Lojzka na perine rozvalený chrápal Lajoš. Vlasy mu padali po   oboch stranách čela k lícnym kostiam. Spomedzi nich trčal nos ako   zohnutý ukazovák. Ústa mal roztvorené. Každú chvíľu mu zabehla slina   a dusil ho kašeľ. Pri ňom na perine ležalo zmotané koleso hrubého   povrazu. Stará mala v ňom vopchatú suchú ruku. Ťažko dýchala. Húdlo   jej v prsiach ani v rozladenom organe. Chlap, čo poháňal kone, sedel   chrbtom obrátený do voza. Len keď zavše pozrel bokom, zbadala, že je   neoholený. Ozaj, čudní ľudia. Zanedbaní a špinaví. Evička, ktorá aj   nad čistými vecami ohŕňala noštek, nemohla ani hľadieť na toľkú špinu   okolo seba.
    </tei:p>
    <tei:p>
     Slniečko poriadne podskočilo na oblohe, keď voz s plachtou zastal.   Lajoš si pretiahol údy, zazíval a opýtal sa:
    </tei:p>
    <tei:p>
     „Čo je?”
    </tei:p>
    <tei:p>
     „Nič. Sme na mieste,” odpovedal chlap s bradou.
    </tei:p>
    <tei:p>
     Prebudila sa aj stará. Skúmavo si obzrela Evičku. Rovnako aj   Lajoš. Pozrel na starú a kývol smerom k dievčaťu.
    </tei:p>
    <tei:p>
     „Kto je to?”
    </tei:p>
    <tei:p>
     „Musíme sa jej opýtať. Našla som ju v hore po búrke. Ako ťa   volajú?”
    </tei:p>
    <tei:p>
     „Evička.”
    </tei:p>
    <tei:p>
     „A čia si?”
    </tei:p>
    <tei:p>
     „Horalová,” odpovedala Evička.
    </tei:p>
    <tei:p>
     „Čím je tvoj otec?” opýtal sa Lajoš. Skúmavo ju premeriaval   jastrabím zrakom. Od ľaku sa posunula viac do kúta.
    </tei:p>
    <tei:p>
     „Je inžinierom vo fabrike,” vyjachtala.
    </tei:p>
    <tei:p>
     „A kde bývate?”
    </tei:p>
    <tei:p>
     Evička odpovedala starej, ako ju voľakedy naučili, keď bola   maličká:
    </tei:p>
    <tei:p>
     „Bývame v P…, na Lipovej ulici.”
    </tei:p>
    <tei:p>
     „Váš pes je Rex?”
    </tei:p>
    <tei:p>
     „Áno!” zajasala Evička. Stará vie, kde bývajú! Odvedie ju   domov!
    </tei:p>
    <tei:p>
     „Je to nádherný vlčiak. Videli ste ho?”
    </tei:p>
    <tei:p>
     „Bodaj by som ho nebola videla,” precedila slová pomedzi kly   žltých zubov. Jej vľúdna tvár začala náhle tvrdnúť, kamenieť, oči sa   jej podlievali nenávisťou a ukrutnosťou.
    </tei:p>
    <tei:p>
     Čo sa odohrávalo v jej duši? Prečo sa tak náhle zmenila?
    </tei:p>
    <tei:p>
     Stará si spomenula, ako sa raz pobrala do panskej štvrti pod   fabrikou. Pristavila sa pred nárožnou vilou a stlačila zvonček. Z   domu vyšla dlhá, chudá pani.
    </tei:p>
    <tei:p>
     „Čo chcete?” strmo sa jej opýtala.
    </tei:p>
    <tei:p>
     „Almužničku prosím, almužničku,” vopchala pomedzi plot čiernu ruku   a otrčila dlaň. „Pánbožko im to stonásobne vynahradí.”
    </tei:p>
    <tei:p>
     „Nie sme dobročinný ústav!” odsekla jej pani. „Practe sa!”
    </tei:p>
    <tei:p>
     „Ó, panička, zľutujte sa, aspoň kúsok chlebíka,” nedala sa odbyť,   lebo bola naozaj hladná. A vtedy tá chudá pani – stará si myslela, že   to bola Evičkina mamička – zavolala: „Rex!”
    </tei:p>
    <tei:p>
     Psisko sa tak rýchlo vrhlo na bránku, že nestačila vytiahnuť ruku.   Pohrýzol ju, dokaličil jej prsty.
    </tei:p>
    <tei:p>
     „Bodaj ťa Devla skáral!” pohrozila vtedy suchej panej.
    </tei:p>
    <tei:p>
     Stará obrátila kamennú tvár kdesi k oblohe a začala sa modliť   strašnú modlitbu:
    </tei:p>
    <tei:p>
     „Ó, múdry a mocný Devla! Stará daje ti ďakuje, že ju zas nachádzaš   hlboko pokorenú v prachu zeme a dvíhaš jej ruku, aby namiesto teba   vykonala spravodlivý trest za krivdy a previnenia páchané na jej   krvi. Nech ti je za to česť a sláva na veky vekov!”
    </tei:p>
    <tei:p>
     Potom si kľakla a hlboko sa dotkla čelom zeme. Keď vstala, Lajoš   sa významne uškrnul:
    </tei:p>
    <tei:p>
     „Devla žičil aj tebe, stará.” Chcel ešte čosi povedať, no Evička   ho prerušila:
    </tei:p>
    <tei:p>
     „Prosím vás, pusťte ma domov!”
    </tei:p>
    <tei:p>
     „Prosím, nech sa vám páči, urodzená slečna!” povedal posmešne a   ukázal na východ z voza.
    </tei:p>
    <tei:p>
     Evička sa nedala dva razy núkať. Razom bola na zemi. Vydýchla si.   Svet, skutočný svet ju objal. Slniečko a čistý vzduch ju potešili.   Zarmútil ju iba cudzí kraj. Všade zôkol-vôkol ozrutánske vrchy.   Spomedzi nich vykukoval zdrap jasnobelasej oblohy. Ani čo by sa   strojili zavaliť uzučkú dolinku. Zvlášť jeden končiar pôsobil   tiesnivým dojmom. Vysoko na jeho temeni vyčnievalo sivé bralo ako   bašta zrúcaného hradu. Nad bralom krúžili veľkí vtáci.
    </tei:p>
    <tei:p>
     Starý putnal kone a púšťal ich pásť po tráve, čo sa ešte perlila   rosou. Evička prešla okolo neho. Koľaje voza jej ukazovali smer,   odkiaľ prišli. Starý si ju nevšímal, ale keď sa strácala v tiesňave,   zavolal:
    </tei:p>
    <tei:p>
     „Hej! Kdeže?”
    </tei:p>
    <tei:p>
     Evička sa pustila do behu a starý za ňou. Dolapil ju. Ako nezbedné   decko ju dovliekol späť. Opýtal sa po cigánsky:
    </tei:p>
    <tei:p>
     „Čo s ňou?”
    </tei:p>
    <tei:p>
     „Ošklbať!” rozhodol Lajoš.
    </tei:p>
    <tei:p>
     Stará vovliekla Evičku znovu do voza a poručila jej:
    </tei:p>
    <tei:p>
     „Vyzleč sa!”
    </tei:p>
    <tei:p>
     Evička vzdorovala.
    </tei:p>
    <tei:p>
     „Pusťte ma domov! Pusťte ma domov!” kričala a zobudila aj Lojzka.   Doširoka roztváral oči na nevídaného hosťa.
    </tei:p>
    <tei:p>
     Stará mrzko zagánila na Evičku a capla ju po ústach. Na gambách   pocítila krv. Preľakla sa. Nevzdorovala, keď jej stará strhávala   šaty.
    </tei:p>
    <tei:p>
     Hodila jej akúsi špinavú sukňu a poručila, aby si ju uviazala   okolo pása. Dostala k nej neúmerne veľký kabátec. A to bol celý úbor   pyšnej Evičky Horalovej.
    </tei:p>
    <tei:p>
     „Pôjdeš s Lojzkom na drevo!” poručila stará.
    </tei:p>
    <tei:p>
     Evičke drkotali zuby od strachu. Kráčala mlčky za Lojzkom. Raždie   a kamenčie ráňalo jemné nôžky. Za každým krokom sŕkala od bolesti.   Lojzko ju mlčky pozoroval. Potom akosi chlapsky povedal:
    </tei:p>
    <tei:p>
     „Ty si nie súca do hory. Ako si sem prišla?”
    </tei:p>
    <tei:p>
     „Zablúdila som v lese a tá žena ma našla.”
    </tei:p>
    <tei:p>
     Evička zaplakala nad svojou úbohosťou. Keby ju tak mamička videla,   ani by sa k nej nehlásila.
    </tei:p>
    <tei:p>
     „Ako sa voláš?” pýtal sa po chvíli Lojzko.
    </tei:p>
    <tei:p>
     „Evička.”
    </tei:p>
    <tei:p>
     „Neplač, nebude ti u nás zle. Len musíš starých počúvať.” Evička   sa osmelila a opýtala sa:
    </tei:p>
    <tei:p>
     „A ty si kto?”
    </tei:p>
    <tei:p>
     „Ja som Cigán.”
    </tei:p>
    <tei:p>
     „To sú tvoji rodičia?”
    </tei:p>
    <tei:p>
     „Čo ja viem? Báčik Oláh – s tou bradou – vravia, že som ich   syn.”
    </tei:p>
    <tei:p>
     „A ten druhý?”
    </tei:p>
    <tei:p>
     Lojzko sa dôležite zatváril.
    </tei:p>
    <tei:p>
     „To je najväčší pán týchto hôr!” Vypäl prsia: „I ja budem raz   taký!”
    </tei:p>
    <tei:p>
     Evička nerozumela, nuž začal jej Lojzko vysvetľovať:
    </tei:p>
    <tei:p>
     „Vieš, kto bol Jánošík?”
    </tei:p>
    <tei:p>
     „Viem.”
    </tei:p>
    <tei:p>
     „No Jánošík je nič proti báčikovi Lajošovi! Báčik Lajoš má peňazí   ako pliev a pokladov, o akých sa ti ani nesnívalo!”
    </tei:p>
    <tei:p>
     „A kde má tie poklady?”
    </tei:p>
    <tei:p>
     „Tam pod Jastrabou skalou,” ukázal na bralo. „Ale báčik Lajoš   povedal, že zabije každého, kto by čiahol na ne.”
    </tei:p>
    <tei:p>
     Medzitým, čo zbierali drevo, báčik Lajoš sa pýšil nočnou korisťou.   Ukazoval starým zlaté prstene a náramky, posiate drahokamami. Zvlášť   jeden žiaril ani slnce.
    </tei:p>
    <tei:p>
     „Ten zanesiem milej na pamiatku,” povedal. A keď zabalil všetko do   vrecúška, opýtala sa stará:
    </tei:p>
    <tei:p>
     „Čo s dievčaťom?”
    </tei:p>
    <tei:p>
     Lajoš sa potuteľne uškľabil a významne pošúchal palcom po   ukazováku:
    </tei:p>
    <tei:p>
     „Budeme ju premieňať na peniaze. Inžinier bude platiť, až sa budú   hory zelenať!”
    </tei:p>
    <tei:p>
     Tak sa zvrtol osud Evičky Horalovej.
    </tei:p>
    <tei:p>
     A keď sa o všetkom dohodli, Lajoš sa pobral smerom k Jastrabej   skale i s vrecúškom šperkov.
    </tei:p>
   </tei:div>
   <tei:div type="chapter">
    <tei:head>
     5. Medzi životom a smrťou
    </tei:head>
    <tei:p>
     Evička začala žiť medzi ľuďmi, ktorí boli doma všade, kam prišli.   Ich rodinným kozubom bol oheň na šírom priestranstve. K ohňu sa   utiekali v pohode a k ohňu vystierali ruky i v nepohode. Pri ohni sa   veselili i žalostili. Oheň bol súčasťou ich života.
    </tei:p>
    <tei:p>
     Pod Jastrabou skalou sa starali o oheň Evička s Lojzkom. Tak   rozhodli starí.
    </tei:p>
    <tei:p>
     „Dnes musíme nanosiť veľa-veľa dreva. Takú hŕbu!” rozhodil Lojzko   rukami.
    </tei:p>
    <tei:p>
     Evička nechápala, prečo naraz bolo treba toľko dreva.
    </tei:p>
    <tei:p>
     „Už nevládzem,” usrkla. Nikdy nechodila bosá. Podošvy ju pálili,   akoby stúpala po žeravom uhlí.
    </tei:p>
    <tei:p>
     Doniesol jej akési čižmy s rozškľabenými pyskami. Našiel ich   nedávno na smetisku. Bolesť ju prinútila, aby si ich obula. Vyzerala   ani povestný rozprávkový kocúr. Opálali sa na nohách, ale neráňali   podošvy.
    </tei:p>
    <tei:p>
     Starý rúbal haluze na dlhé polená, a keď usúdil, že ich je dosť,   rozkázal Lojzkovi:
    </tei:p>
    <tei:p>
     „Postav míľu!”
    </tei:p>
    <tei:p>
     Evička nevedela, čo je to míľa. Stále ju tu prekvapovali nové a   nové slová. Kvokla si na päty a pozorovala Lojzka, čo bude robiť.
    </tei:p>
    <tei:p>
     Lojzko najprv zatĺkol do zeme kolík. Okolo neho pozhŕňal suché   lístie, raždie a potom začal ukladať polená do kužeľa. Najprv tenšie,   potom hrubšie a hrubšie. Čosi-kamsi poukladal všetko drevo. Potom   nakopal šúplat a obložil nimi celý kužeľ od spodku do vrchu. Na   jednom mieste v dreve vynechával dieru a tou vstrčil do kužeľa   hlaveň.
    </tei:p>
    <tei:p>
     O chvíľu zelený kopenec začal čmudiť. Dym sa tlačil pomedzi   šúplaty. Kde sa zakúdolilo viacej dymu, tam vopchal ďalšiu šúplatu.   Až potom, keď sa po celom povrchu míle rovnako plazil sivý, akoby   špinavý dym, upchal šúplatami aj dieru. Viacej sa o míľu nestaral.   Kvokol si k Evičke. Bol spokojný so svojou robotou.
    </tei:p>
    <tei:p>
     „No už vieš, prečo bolo treba toľko dreva? Starkému pálim uhlie!”   povedal sebavedome. „On je kováč. A kováči potrebujú uhlie, aby mohli   kovať. Ja som tiež chcel byť kováčom, ale báčik Lajoš ma odhovoril.   Jeho remeslo je lepšie.”
    </tei:p>
    <tei:p>
     „A čo robí báčik Lajoš?”
    </tei:p>
    <tei:p>
     „Veď som ti už povedal, že je zbojník!”
    </tei:p>
    <tei:p>
     Jaj, nemal Lojzko vysloviť tie slová. Počul ich báčik Lajoš, ktorý   sa znenazdajky zjavil ako strašný hôrny duch.
    </tei:p>
    <tei:p>
     „Cit!” zahriakol ho – a už sa Lojzko váľal po zemi. Kopal ho a   bil, div ho nezabil. Ale Lojzko mal tuhý život. Tuhší ako mačka.   Vydržal. Hodil sa Lajošovi na nohy, bozkával mu obuv a zaklínal   sa:
    </tei:p>
    <tei:p>
     „Nech ma obenk zabije, nech mi jastrab vyklove srdce a líšky nech   roznesú moje črevá, ak to ešte raz poviem. Ó, odpusť mi, báčik,   odpusť! Viac to neurobím.”
    </tei:p>
    <tei:p>
     Až potom mu Lajoš dovolil vstať. Spolu odišli ku koňom, rozputnali   ich a stratili sa s nimi kdesi v bučine.
    </tei:p>
    <tei:p>
     Evička vzbĺkla hnevom. Ak bol Lajoš skutočne zbojník, prečo zbil   Lojzka, keď mal pravdu?!
    </tei:p>
    <tei:p>
     „A vy – čo ste ho nechránili?” osopila sa na starého. „Len zlí   ľudia bijú deti!”
    </tei:p>
    <tei:p>
     Čakala, že sa starý osopí na ňu. Ale starý iba pohodil rukou a   odišiel pridusiť dym na míli.
    </tei:p>
    <tei:p>
     Zrazu jej bol Lojzko bližší. Ktovie, či sa aj on nedostal medzi   nich ako ona. Mal belšiu tvár. Keby spolu ušli… No zaraz si   uvedomila, že sa to nemôže stať. Lojzko počúval starých, prisahal   Lajošovi. Bál sa ich. Iste mu prikázali, aby ju strážil, lebo keď   ostanú sami, nespúšťa ju z očí.
    </tei:p>
    <tei:p>
     I starí otŕčajú hlavy, ak sa očupí kdesi za bukom.
    </tei:p>
    <tei:p>
     Pred obedom sa vrátila stará. Odišla hneď ráno s prepásanou   plachtičkou krížom cez plecia. Doniesla veľký batoh. Starý jej ho   pomohol zložiť. Bol v ňom peceň chleba, hruda syra, hrniec s masťou a   dve veľké pradená domácej priadze.
    </tei:p>
    <tei:p>
     „Kto ti?” opáčil starý.
    </tei:p>
    <tei:p>
     „Horárka. A kde je Lajoš?”
    </tei:p>
    <tei:p>
     „Odišli s Lojzkom na brod.”
    </tei:p>
    <tei:p>
     Potom stíchli. Stará uložila poživeň do koryta, ktoré bolo   priviazané pod vozom o rázvoru. Odkiaľsi z voza vybrala dve neveľké   doštičky a kolík.
    </tei:p>
    <tei:p>
     „Poď sem!” pokynula Evičke. „Vieš rátať?”
    </tei:p>
    <tei:p>
     Evička prikývla. Stará jej podala najprv jednu doštičku. V   prostriedku na nej bola obdĺžniková mriežka z tenkých paličiek. V   strede na každej paličke bola dierka.
    </tei:p>
    <tei:p>
     „Porátaj, koľko je dierok!”
    </tei:p>
    <tei:p>
     Evička odpočítala dvadsať.
    </tei:p>
    <tei:p>
     „A teraz odrátaj z tohto pradena dvadsať a ešte raz dvadsať   nití.”
    </tei:p>
    <tei:p>
     I to urobila.
    </tei:p>
    <tei:p>
     Stará odvila z pradena napočítané nitky, odrezala ich a namotala   na kolík, ktorý starý zatĺkol do zeme. Podobal sa zapichnutému   vretenu. Potom podala Evičke druhý koniec priadze.
    </tei:p>
    <tei:p>
     „Navleč vždy jednu nitku osnovy do dierky a druhú do medzery medzi   paličkami.”
    </tei:p>
    <tei:p>
     Keď aj to urobila, stará jej podala druhú doštičku, do ktorej bola   vsadená podobná, ale hustejšia mriežka bez dierok v tenučkých   paličkách.
    </tei:p>
    <tei:p>
     „A teraz prevleč všetky nitky osnovy cez brdo.”
    </tei:p>
    <tei:p>
     Bola to prplavá práca. Starej sa však bála. Nechcela ju rozhnevať.   Len čo ju skončila, stará jej podala akúsi plochú kosť a klbko   priadze.
    </tei:p>
    <tei:p>
     „Nasnuj útok na člnok!”
    </tei:p>
    <tei:p>
     Evička si obzrela kosť. Nepodobala sa na člnok, skôr na veľké   písmeno I.
    </tei:p>
    <tei:p>
     Potom sa stará pohodlne usadila na zem, priviazala si osnovu o   pás, napla ju telom – a Evička mala oči nechať na jej práci. Pomocou   zadnej doštičky pohybovala polovicou nití osnovy raz hore, raz dolu a   zakaždým skrížením nití osnovy prevliekla priečne nitku útoku a   prednou doštičkou pribuchla ju ku tkanivu. O chvíľu sa najjednoduchší   tkáčsky stav na svete rozbehol na plné obrátky:
    </tei:p>
    <tei:p>
     Hore – sprava, dolu – zľava, buch, buch.
    </tei:p>
    <tei:p>
     A tkanica rástla navidomoči.
    </tei:p>
    <tei:p>
     Keď sa vrátil Lajoš s Lojzkom s poumývanými koňmi, stará prestala   tkať. Vytiahla z koryta chlieb a syr. Odkrojila po kúsku každému. Len   Lajoš si odfaklil sám najväčšie kusisko.
    </tei:p>
    <tei:p>
     Evička sa najväčšmi bála čudného stolovania okolo ohňa. Jedlo z   rúk starej sa jej bridilo. I teraz zanechala na syre otlačky špiny.   Razom pocítila žalúdok kdesi v hrdle. Rozkašlala sa a ušla za voz,   aby nevideli, ako ju napína. O chvíľku prišiel Lojzko za ňou.
    </tei:p>
    <tei:p>
     „Na, zjedz, ja nemôžem,” podala mu syr a chlieb.
    </tei:p>
    <tei:p>
     Vďačne pozrel na ňu. Vzal si. Mal umytú hlavu, čisté ruky. Vari po   prvý raz.
    </tei:p>
    <tei:p>
     „Donesiem ti za to maliny,” povedal. A už ho nebolo.
    </tei:p>
    <tei:p>
     Skutočne, doniesol jej za priehrštie malín. Maliny, jahody a divý   egreš, ktorý rástol v chrapači, boli jej potravou.
    </tei:p>
    <tei:p>
     „Našiel som plávky. Uvidíš, aké sú dobré upečené.”
    </tei:p>
    <tei:p>
     Nazbieral húb celú kopu. Hlavičky mali sivé, fialové, hnedé a   zelenkasté. Naukladal ich na plochú skalu v pahrebe. O chvíľu   škvrčali a príjemne rozvoniavali. Chutili ani mäso. Ako odišla z   domu, po prvý raz pocítila, že je nasýtená.
    </tei:p>
    <tei:p>
     Večierkom ju pochytila ťažoba. Krútila a zvíjala sa od   bolesti.
    </tei:p>
    <tei:p>
     „Hádam si sa veľa najedla,” starostil sa Lojzko. „Poď, vydáviš,   odľahne ti.” A za bučkom jej ukázal, ako si má vopchať prsty do   hrdla. Vyvrátila huby, ale bolesť ani potom neprestávala. Vrútila sa   do hlavy. Začali sa pred ňou krútiť stromy. Ledva sa dovliekla k   vozu. Tam odpadla. Začula krik a na čele zaraz pocítila starej   kostnatú ruku.
    </tei:p>
    <tei:p>
     „Šibe ju var. To by nám ešte chýbalo, aby sa otrávila!” A začal   biť Lojzka. „Ty si na vine, ty!”
    </tei:p>
    <tei:p>
     Na viac sa nepamätala. Zrazu zakrúžil nad ňou akýsi dravec. Mal   výzor báčika Lajoša. Hodila sa mu k nohám ako Lojzko:
    </tei:p>
    <tei:p>
     „Nie, nie!” modlikala.
    </tei:p>
    <tei:p>
     Dravec ju neľútostne zdrapil do pazúrov a letel, letel s ňou   ďaleko, ďaleko. Hádam boli už za deviatimi horami a za deviatimi   dolami, keď sa mu vyšmykla z pazúrov. Padala do tmavej hlbokej   priepasti. Padala ustavične a nemohla dopadnúť. Priepasť nemala dna.   Rozhodila ruky. Zachytila sa o akýsi predmet. Šteblík! A nad ním   druhý.
    </tei:p>
    <tei:p>
     Rebrík!
    </tei:p>
    <tei:p>
     Viedol hore z priepasti. Spadla tak hlboko, že nedovidela otvor   priepasti. S námahou sa pokúšala dočiahnuť ďalší šteblík – a ďalší.   Ťažko to išlo, lebo ju vláda načisto opúšťala. Ale nesmie hlbšie   spadnúť, nesmie, lebo by zahynula. Musí sa vyslobodiť z tejto   temnoty. Musí sa zachrániť! Tam hore bude voľná. Ujde. Starí nevedia,   kde sa podela. Je ďaleko od nich. Nechytia ju.
    </tei:p>
    <tei:p>
     A hľa, jej námaha nie je márna. Hore na konci priepasti sa   rozbresklo svetielko ako špendlíková hlavička. Posielal ho slnečný   deň. Vábilo. Posilňovalo. Rástlo po každom šteblíku. A keď už bola   neďaleko povrchu, zrazu jej podávali ruky drahí ľudia a vytrhli ju z   tej večnej tmy.
    </tei:p>
    <tei:p>
     „Ocko! Mamička!” zajasala.
    </tei:p>
    <tei:p>
     „Chválabohu!” počula známy hlas a roztvorila oči. Nad ňou sa   nakláňal Lojzko. Držal v ruke pohár s mliekom. Cítila omliečené pery   i hrdlo.
    </tei:p>
    <tei:p>
     „Kde sú moji rodičia?” zašeptala.
    </tei:p>
    <tei:p>
     „Neviem.”
    </tei:p>
    <tei:p>
     „Neboli tu?”
    </tei:p>
    <tei:p>
     „Nie.”
    </tei:p>
    <tei:p>
     Zosmutnela.
    </tei:p>
    <tei:p>
     „Tak… tak sa mi to len snívalo?”
    </tei:p>
    <tei:p>
     „Dlho si bola v bezvedomí.”
    </tei:p>
    <tei:p>
     „Zomriem.”
    </tei:p>
    <tei:p>
     „Už nie. Modlil som sa, aby ťa Devla uzdravil. Nechcel som ťa   otráviť.”
    </tei:p>
    <tei:p>
     „A kto je Devla?”
    </tei:p>
    <tei:p>
     „Je to po cigánsky boh.”
    </tei:p>
    <tei:p>
     Pohladila ho po ruke.
    </tei:p>
    <tei:p>
     „Napi sa. Mlieko ti dá silu.”
    </tei:p>
    <tei:p>
     Vypila až do dna. Dobre jej padlo. Potom zaspala. Ale už nepadala   do tej bezodnej priepasti.
    </tei:p>
   </tei:div>
   <tei:div type="chapter">
    <tei:head>
     6. Príhoda na fare
    </tei:head>
    <tei:p>
     Keď sa Evička zviechala z voza, míľa bola už rozbúraná, uhlie vo   vreciach a veľký zväzok tkaníc visel na rebrine. Z toho usúdila, že   sa dlho potácala medzi životom a smrťou. Všimla si, že sa všeličo   zmenilo, kým bola v bezvedomí: čistá plachta vo voze, čistý pohár, v   ktorom jej Lojzko podával mlieko, čistý hrniec na ohnisku a   nadovšetko – stará sa voči nej správala vľúdnejšie.
    </tei:p>
    <tei:p>
     „Bála sa, že zomrieš,” prezrádzal Lojzko. „Doniesla mlieka plnú   konvu. Dali sme ju do studenej vody v studničke. Odtiaľ som ti nosil   v pohári. Bola si taká rozpálená. Skoro si zhorela.”
    </tei:p>
    <tei:p>
     Dobre jej padli Lojzkove slová. Nevedela pochopiť, prečo naraz   prejavovali o ňu toľko starostlivosti.
    </tei:p>
    <tei:p>
     „Dade s báčikom odišli s koňmi na jarmok,” zvestoval jej ďalšiu   novinu. „Donesú veľa peňazí.”
    </tei:p>
    <tei:p>
     Až teraz si všimla, že chýbajú dva čierne kone. Lajoš nebol tu.   Nemusela sa ho báť.
    </tei:p>
    <tei:p>
     Motala sa okolo ohňa. Slabosť jej podlamovala nohy.
    </tei:p>
    <tei:p>
     Lojzko navláčil pod voz čečinu.
    </tei:p>
    <tei:p>
     „Poď,” povedal jej. „Tu nám bude dobre.”
    </tei:p>
    <tei:p>
     Usalašili sa pod vozom na čečine spolu s Belkom. Roztiahla údy a   vychutnávala príjemný chládok. Skutočne, dobre im bolo.
    </tei:p>
    <tei:p>
     O chvíľu stará podstrčila pod voz čistý tanier s polievkou.   Príjemne voňala. Zajedla si. Potom tanier podala Lojzkovi.
    </tei:p>
    <tei:p>
     „Dojedz. Nevládzem.”
    </tei:p>
    <tei:p>
     Tanier putoval k Lojzkovi, od neho k daje a od nej zas k Evičke –   s mäsom!
    </tei:p>
    <tei:p>
     Nechcela veriť vlastným očiam. Stará ju načisto prekvapila. Keby   nebola špinavá a smradľavá, možno by jej z vďačnosti bozkala   ruku.
    </tei:p>
    <tei:p>
     Evička sa podobala mladej jedličke, keď ju v lese pridlávi koleso.   Ťažko vstávala, ale keď už vstala, chytro sa pozbierala. Na druhý deň   pomáhala Lojzkovi nosiť drevo.
    </tei:p>
    <tei:p>
     „Daje povedala, že by si potrebovala slepačiu polievku. Od nej   človek mocnie. Ja ti ju navarím.”
    </tei:p>
    <tei:p>
     „A kde máš sliepku?”
    </tei:p>
    <tei:p>
     „Neboj sa. Bude aj sliepka!”
    </tei:p>
    <tei:p>
     Vyhrabal z haraburdia dlhú dratvu. Na ňu zakosílil háčik.   Nechápavo ho pozorovala. Tu rýb nebolo. Načo mu je háčik? Poodvaľoval   kamene, chytal dážďovky a navliekal na háčik. Keď sa na háčiku   zvíjala celá hrča dážďoviek, povedal jej:
    </tei:p>
    <tei:p>
     „Vrátim sa pred večerom.”
    </tei:p>
    <tei:p>
     „Vezmi ma so sebou!” modlikala. Myslela, že naozaj ide na   rybačku.
    </tei:p>
    <tei:p>
     „Idem ďaleko. Nebudeš vládať.”
    </tei:p>
    <tei:p>
     „Neboj sa, už vládzem,” uisťovala ho, až pristal.
    </tei:p>
    <tei:p>
     Zišli spod Jastrabej skaly do mladej bučiny, potom do borovicového   lesa a cezeň na pastviská. Odkiaľsi vetrík prinášal k nim ozvenu   liatovcov. Ďaleko na poludňajšej strane sa pásol kŕdeľ oviec.
    </tei:p>
    <tei:p>
     Veľa ráz oddychovali. Evička nevládala. Čižmy boli ťažké,   nepohodlné. Ledva ich vláčila.
    </tei:p>
    <tei:p>
     „Chyť sa, vezmem ťa na chrbát!”
    </tei:p>
    <tei:p>
     Nezdráhala sa, keď si kvokol. Chytila ho okolo hrdla a už ju   vliekol dolu k lánom obilia. Tam postáli. Hlboko v doline učupená   skrývala sa dedina. Prezrádzal to kostolík, postavený nad   dedinou.
    </tei:p>
    <tei:p>
     Vedľa kostola rozprestierala sa haluzami ohradená záhrada.
    </tei:p>
    <tei:p>
     „Tam ideme,” ukázal Lojzko na záhradu.
    </tei:p>
    <tei:p>
     Evička nevidela v záhrade nijaký rybník, aby Lojzko mohol použiť   svoj háčik. Ľahko prešli cez plot.
    </tei:p>
    <tei:p>
     „Tu si sadni do trávy a počkaj ma.”
    </tei:p>
    <tei:p>
     Počúvla. Učupila sa do trávy a pozorovala, čo bude Lojzko   robiť.
    </tei:p>
    <tei:p>
     V tráve sa popásal kŕdeľ sliepok. Opatrne sa prikrádal ku kŕdľu, a   keď bol dosť blízko, hodil háčik s dážďovkami pred ne. Odleteli.   Znovu sa pokúsil. A znovu odleteli. Ani jedna nechmatla po návnade.   Razom pochopila: Chcel chytiť sliepku, aby jej mohli navariť   polievku.
    </tei:p>
    <tei:p>
     Nie, kradnúť nedovolí!
    </tei:p>
    <tei:p>
     Rozbehla sa za Lojzkom. Zdalo sa, že sa mu lov podarí. Na návnadu   sa ulakomil kohút. Vyskakoval a škriekal, keď ho Lojzko poťahoval k   sebe.
    </tei:p>
    <tei:p>
     Zrazu si uvedomila, že ju nestráži. Že môže ujsť!
    </tei:p>
    <tei:p>
     Túžba po slobode bola taká mocná, že ju niesla ako pierko do   farského dvora. Tam sa zháčila. Prostred dvora stála belovlasá pani.   Kŕmila žltučké kačiatka. Keď si ju všimla, vrhla sa k nej:
    </tei:p>
    <tei:p>
     „Pani, prosím vás, prosím…” Ďalej nevládala. Zahmlilo sa jej v   očiach.
    </tei:p>
    <tei:p>
     „Ale dieťa…” počula vľúdny hlas a cítila, ako ju pani dvíha zo   zeme.
    </tei:p>
    <tei:p>
     „Zachráňte ma!… Nie som Cigánka!… Môj ocko je inžinier… Verte mi…   Bývame…”
    </tei:p>
    <tei:p>
     Ale kde bývajú, stará pani sa nedozvedela. Zo záhrady sa ozval   susedov srdnatý hlas:
    </tei:p>
    <tei:p>
     „Už ťa mám, ty nezbedník!”
    </tei:p>
    <tei:p>
     Zápäť rozčertený chlap dovliekol pätiaceho sa Lojzka. Strčil ho   pred paniu.
    </tei:p>
    <tei:p>
     „Tchora ste mali v záhrade – a akého šikovného!” A keď zbadal   Evičku, zviedal: „Aj vo dvore?”
    </tei:p>
    <tei:p>
     „Nie,” povedala pokojne stará pani. „Prišla sa mi zdôveriť, že nie   je Cigánka.”
    </tei:p>
    <tei:p>
     „A vy jej veríte? Len sa dobre na ňu pozrite!”
    </tei:p>
    <tei:p>
     Stará pani si ju začala skúmavo obzerať. Zo strapatých vlasov   skĺzol sa jej zrak na vpadnuté tmavé oči a bledú, priesvitnú tvár,   potom na špinavé handry, čo mala na sebe a najdlhšie spočinul na   roztrhaných, nemožne veľkých čižmách.
    </tei:p>
    <tei:p>
     Evička ju bojazlivo pozorovala. Hanbila sa za svoj výzor.   Najväčšmi ju trápilo, či uverí jej a či tomu zlostnému človeku.
    </tei:p>
    <tei:p>
     „Balamutí!” dobiedzal chlap, aby starú paniu presvedčil. „Len ju   prichýľte – a uvidíte, ako sa vám do rána odvďačí!”
    </tei:p>
    <tei:p>
     „Máte pravdu, pán sused,” povzdychla napokon stará pani. „Na   dôveru človek často dopláca.”
    </tei:p>
    <tei:p>
     Podala dievčaťu korunu.
    </tei:p>
    <tei:p>
     „Na, tu máš, dieťa moje, kúp si cukríky.”
    </tei:p>
    <tei:p>
     Evička to nečakala. Jej – a almužnu! Pustila korunu ani čo by bola   žeravá. Zoprela sa proti výroku starej panej, ako len mohla:
    </tei:p>
    <tei:p>
     „Nie! Nie! Nie som Cigánka! Počujete? Nie!” kvílila, plakala,   chytala sa za hlavu.
    </tei:p>
    <tei:p>
     Nebolo to nič platné. Zlostný chlap zagánil na nich a ukázal   prstom von zo dvora:
    </tei:p>
    <tei:p>
     „Arak, more, lebo bude zle!”
    </tei:p>
    <tei:p>
     Ani nevedeli, ako vybehli z farského dvora.
    </tei:p>
    <tei:p>
     Hore nad kostolom hodila sa Evička do trávy. Dlho žalostila.   Lojzkovi nad ňou išlo srdce puknúť.
    </tei:p>
    <tei:p>
     „Vidíš, neuverili ti,” pohládzal ju po hlave, „neuverili. Darmo už   budeš utekať. Poď, daje nič nepoviem.”
    </tei:p>
    <tei:p>
     Vzal ju za ruku a pomaly sa pobrali pod Jastrabiu skalu.
    </tei:p>
   </tei:div>
   <tei:div type="chapter">
    <tei:head>
     7. Nečakaný list
    </tei:head>
    <tei:p>
     Starú paniu znepokojila príhoda s deťmi. Trápilo ju, že sa   unáhlene rozhodla. Nemala počúvať suseda, ale najprv vyspovedať   dievča, prečo ju tak úpenlivo prosilo, aby ho zachránila. So svojím   trápením sa zverila synovi. Ešte väčšmi ju znepokojil.
    </tei:p>
    <tei:p>
     „V novinách naozaj bolo, že akýsi inžinier hľadá stratené dieťa,”   povedal jej. Nevedel sa rozpomenúť, kedy to čítal, nuž začali   prezerať staré noviny, určené už na podkurovanie v kuchyni. Skutočne,   našli Horalov oznam.
    </tei:p>
    <tei:p>
     Stará pani si ho pozorne prečítala.
    </tei:p>
    <tei:p>
     „Bola to ona?”
    </tei:p>
    <tei:p>
     Pokrčila bezradne plecami.
    </tei:p>
    <tei:p>
     „Aj bola, aj nie. Odohralo sa to tak rýchlo. Nemohla som si   zapamätať podrobnosti. Pamätám sa len, že mala čierne vlasy a bola   čajsi taká vysoká.”
    </tei:p>
    <tei:p>
     Potom sa odmlčali.
    </tei:p>
    <tei:p>
     Hľadali východisko. Stará pani mlčky krútila hlavou a po chvíli   povedala:
    </tei:p>
    <tei:p>
     „Neverím, že by sa dieťa v takom veku vedelo tak pretvárať. Čo   urobíme?”
    </tei:p>
    <tei:p>
     Uzhodli sa, že stará pani napíše list inžinierovi Horalovi. Večer   zapálila sviečku a napísala trasľavou rukou:
    </tei:p>
    <tei:p>
     Vážený pán inžinier!
    </tei:p>
    <tei:p>
     Čítali sme v novinách Váš oznam, v ktorom sa obraciate na   verejnosť, aby Vám pomohla pri hľadaní Vašej dcérušky. Oznamujem Vám,   že podobné dievča bolo dnes u nás. Vyzeralo ako Cigánča. Plakalo a   prosilo ma, by som ho zachránila. Tvrdilo, že nie je Cigánka, že jeho   otecko je inžinier. Viacej som sa nedozvedela, lebo som nevedela o   Vašom trápení. Ak sa Vám dieťa nevrátilo, bola by som rada, keby Vás   môj list priviedol na jeho stopu.
    </tei:p>
    <tei:p>
     Na tretí deň po odoslaní listu, zastalo pred farou čierne auto.   Vystúpil z neho vysoký muž v športovom obleku a ponáhľal sa do   fary.
    </tei:p>
    <tei:p>
     „Som inžinier Horal,” uklonil sa. „Prosím, od vás som dostal tento   list?”
    </tei:p>
    <tei:p>
     Stará pani mu vyšla v ústrety.
    </tei:p>
    <tei:p>
     „Áno, ja som ho písala. Nech sa páči ďalej.”
    </tei:p>
    <tei:p>
     Rozpovedala mu, čo ju primälo, aby mu napísala.
    </tei:p>
    <tei:p>
     „Ešte sa nevrátila?”
    </tei:p>
    <tei:p>
     „Bohužiaľ, ešte nie,” povzdychol Horal.
    </tei:p>
    <tei:p>
     Vytiahol fotografiu a podal ju starej panej. Usmievalo sa z nej na   ňu krásne dievča.
    </tei:p>
    <tei:p>
     „Nemala takéto šaty?” podal jej zdrap hodvábu s vyšitou čajkou.   „Kdeže! Visela na nej akási kacabajka a široká sukňa, niekoľko ráz   opásaná okolo bedier. Na nohách… Škoda hovoriť! A špinavá bola.”   Inžinier Horal zosmutnel.
    </tei:p>
    <tei:p>
     „Teda sa nepodobala na moju dcérku?”
    </tei:p>
    <tei:p>
     „Ťažko povedať. Vlasy mala počerné, oči – myslím – tiež. Aj výška   by súhlasila. Ale tváričku rozhodne nemala bucľatú. Bola bledá,   prepadnutá ako po chorobe.”
    </tei:p>
    <tei:p>
     Potom si oživovala v pamäti všetky podrobnosti.
    </tei:p>
    <tei:p>
     „Viete, čo ma najviac prekvapilo? Povedala: Môj ocko je inžinier.   Cigánske deti nevolávajú otca ockom. Ako vám hovorievala?”
    </tei:p>
    <tei:p>
     „Ocko, ocinko…”
    </tei:p>
    <tei:p>
     Keď všetko uvážili, predsa len viac príznakov nasvedčovalo, že to   mohla byť Evička Horalová.
    </tei:p>
    <tei:p>
     „Pani,” dotkol sa jemne jej ruky, „neviete si predstaviť, ako trpí   moja manželka. Začal som už veriť, že dcérka nežije, no váš list   vzbudil znovu nádej. Je to naše jediné dieťa.”
    </tei:p>
    <tei:p>
     Ťažko ho bolo počúvať, a pomôcť mu nevedela.
    </tei:p>
    <tei:p>
     „A kam odišli?”
    </tei:p>
    <tei:p>
     „Do hôr. To ma tiež prekvapilo. Cigáni sa boja samoty. Najradšej   sa držia pri dedinách.”
    </tei:p>
    <tei:p>
     Vstal.
    </tei:p>
    <tei:p>
     „Čo chcete podniknúť?” opýtala sa ho.
    </tei:p>
    <tei:p>
     „Zoženiem chlapov, pôjdeme ju hľadať.”
    </tei:p>
    <tei:p>
     Pochybovala, že by v dedine našiel súcich chlapov, čo by sa dobre   vyznali v tých vysokánskych a hlbokánskych horách. Jednako mu chcela   pomôcť.
    </tei:p>
    <tei:p>
     „Viete čo?” poradila mu. „Ak sa deti skutočne zdržujú v horách,   vedel by vám pomôcť iba jeden-jediný človek: horár z Čierťaže. On sa   najlepšie vyzná vo svojom revíri. A je to aj dobrý človek. Verím, že   vám pomôže.”
    </tei:p>
    <tei:p>
     Vyšla s ním k autu, a keď chcel naštartovať, pokrútila záporne   hlavou:
    </tei:p>
    <tei:p>
     „Z tejto strany sa do Čierťaže autom nedostanete. Horár používa   koňa a niekedy ľahký vozík, keď príde s rodinou do kostola.”
    </tei:p>
    <tei:p>
     „A peši je to ďaleko?”
    </tei:p>
    <tei:p>
     „Záleží na tom, ako pridáte do kroku. Cesta je zlá. Možno, že by   ste ta zašli za tri hodiny.”
    </tei:p>
    <tei:p>
     Horal pozrel na hodinky. Ručičky ukazovali na druhú hodinu   popoludní. Do piatej by tam mohol byť a do deviatej večer je vidno.   Rozhodol sa, že pôjde peši.
    </tei:p>
    <tei:p>
     Zaparkoval auto na farskom dvore a vydal sa na cestu podľa rady   starej panej. Ako dobre, že si vzal pre každý prípad športový oblek,   inak by sa musel vrátiť. Počul už o horárni v Cierťaži. Bola   postavená a vybavená pre zahraničných hostí. Horár sa staral o zver a   o dobrú pohodu poľovníkov, ktorých privádzali z ministerstiev.
    </tei:p>
    <tei:p>
     Cesta viedla dolinou, sprvoti dosť širokou. Po jej stranách sa   zvažovali polia skoro až k potoku. Postupne sa zužovala, takže ju   pozdĺž pretínali iba potok a vozovka. Horal stúpal vyše hodiny, kým   sa dostal pod Dančovo bralo. Trčalo vysoko nad potokom a dolinu   rozdeľovalo na dve ďalšie doliny. Bralo pomenovali ľudia po   zbojníkovi Dančovi, ktorý sa tu ukrýval. Nedal sa lapiť. Radšej   skočil z brala do potoka a zabil sa.
    </tei:p>
    <tei:p>
     Na tomto mieste podľa rady starej panej mal odbočiť doprava.   Vošiel do doliny, vyhlodanej prívalmi. Nie, nebola to dolina. Skôr   tunel alebo skleník, zastrešený zeleňou bukových vetví. Cez ne slnko   preosievalo na zem svoje zlato. Vo vlhkom, teplom vzduchu rástli tu   bujné kry malín, obťažených voňajúcim plodom. Stačilo si len čupnúť   pod ne. Samy padali do dlane a príjemne osviežili. No Horal nemal čas   všímať si všetko v tejto prírodnej rezervácii. Hnala ho túžba čím prv   byť v horárni.
    </tei:p>
    <tei:p>
     Dolina stúpala do vrchu. Asi po hodine znenazdajky vyústila na   neveľkej horskej rovine. Tu rástli borovice, smreky, zakrpatené brezy   a kry červenej bazy. Uprostred doširoka rozkročená stála horáreň s   hospodárskymi budovami.
    </tei:p>
    <tei:p>
     Len aby bol horár doma a nemusel ho dlho čakať. Šťastie mu   slúžilo. Keď zbrechli psi, vyšiel z horárne vysoký, mocný chlap s   čiernou bradou. Podľa obleku usúdil, že je to horár. Priclonil si   oči, lebo mu prišlo pozrieť proti slnku, aby zvedel, kto   prichádza.
    </tei:p>
    <tei:p>
     „Som inžinier Horal,” predstavil sa príchodzí. „Prepáčte, že vás   vyrušujem.”
    </tei:p>
    <tei:p>
     „Aké vyrušovanie,” zaznel zvonivý barytón. „K nám chodí veľa ľudí.   Nech sa páči!” zval ho do horárne.
    </tei:p>
    <tei:p>
     „Nemám veľa času. Hádam by sme tu mohli…”
    </tei:p>
    <tei:p>
     „Ale čo by sme sa tu vypekali, keď je dnu príjemný chládok.”
    </tei:p>
    <tei:p>
     Vošli do horárne. Po stranách chodby vítali Horala lovecké   trofeje: parohy, kly, vypchaté zvery a vtáci. Voviedol ho do   horárskej izby s dômyselne postaveným kozubom, pod ktorým sa mohla   upiecť aj srna. Nábytok tu bol z červeného smreka. Ale ľudská ruka   neurobila doň ani jednu dieru, nezahlobila ani jeden klinec. Všetko   prispôsobili vynaliezavé ruky tak, aby v prirodzenom stave a tvare   slúžilo človeku. Rozpílený kmeň s dvoma pármi konárov – to bol stôl.   Okolo neho namiesto stoličiek stáli klátiky, majstrovsky   prispôsobené, aby sa na nich dobre sedelo. Na stolujúcich ceril zuby   ostrovid, nechýbal ani vážny medveď. Stál v tmavom kúte a pôsobil   pošmúrnym dojmom.
    </tei:p>
    <tei:p>
     Horár usadil hosťa, pootvoril vešiakovú stenu s bohato   vyrezávanými poľovníckymi ozdobami. Vytiahol z baru za stenou fľašu a   tri kalíšky. Potom odchýlil dvere, zrejme na kuchyni.
    </tei:p>
    <tei:p>
     „Mamička, máme hosťa.”
    </tei:p>
    <tei:p>
     Vošla silná a primerane k manželovi vysoká pani s hladko   pričesanými prešedivenými vlasmi, príjemného zovňajšku. Pri   predstavovaní Horal jej chcel bozkať ruku podľa spoločenskej obyčaje.   Nedovolila. Pripila si s nimi a po zvítaní vrátila sa do kuchyne.
    </tei:p>
    <tei:p>
     Horár si napchal tabaku do fajky, a keď si pripálil a vybafkal   prvé kotúče voňavého dymu, pousmial sa:
    </tei:p>
    <tei:p>
     „A teraz povedzte, pán inžinier, prečo ste sa unúvali tak ďaleko   za nami.”
    </tei:p>
    <tei:p>
     Horal opakoval horárovi z čierťaže všetko, čo už vravel   nespočetnekrát mnohým ľuďom. Ťažko sa mu vydierali slová z úst, lebo   vždy rozjatrili bolesť. Končil príhodou s deťmi na farskom dvore a   ich odchodom do horárovho revíru.
    </tei:p>
    <tei:p>
     Horár ho pokojne vypočul, preškrabal si fajku a zahútal sa.
    </tei:p>
    <tei:p>
     „Chlapec by mohol byť Oláhov. Ale dievča? Nepamätám si, že by   Oláhovci mali aj dievča.”
    </tei:p>
    <tei:p>
     „Kto sú tí Oláhovci?”
    </tei:p>
    <tei:p>
     „Ale to je taká rodinka kočovných Cigánov. Bohvie, čo ich privádza   občas pod Jastrabiu skalu. Starý Oláh si tam vždy napáli uhlie a   potom odídu.”
    </tei:p>
    <tei:p>
     Medzitým pani horárka priniesla domácu šunku a chlieb. Prisadla si   k nim. Dozvedela sa, po čo prišiel do horárne inžinier Horal.
    </tei:p>
    <tei:p>
     „Hej,” povedala s účasťou. „Búrka po horách a trápenie po ľuďoch   chodí. Aj my sme mali raz také trápenie, a keď sme si mysleli, že   zúfame, na dobré sa obrátilo. Vravel si už pánu inžinierovi?” opýtala   sa manžela. „Nie.”
    </tei:p>
    <tei:p>
     „Bola u nás na letovisku ministrova dcéra s malým neduživým   dieťaťom,” rozhovorila sa horárka. „Prišli, aby mu naše slniečko a   naše povetrie vymaľovali líčka načerveno. Navštívil vnuka aj pán   minister. Sedeli sme tu v tejto miestnosti. Doniesla som chlapčekovi   hračky po našich deťoch. A pán minister, ako obyčajne, odopäl si zo   zlatej retiazky hodinky a začal v nich špárať.”
    </tei:p>
    <tei:p>
     „To viete,” prerušil ju manžel. „Každý si na niečo potrpíme. Pán   minister na správny čas. Ale hodinky mu vždy strečkovali!”
    </tei:p>
    <tei:p>
     „Predstavte si,” pokračovala horárka, „čo sa nestalo! Pán minister   si chce hodinky pripnúť – a retiazka fuč! Hľadali sme ju všade.   Všetko sme prekutali. Ani čo by sa do zeme prepadla. Napokon to   vyzeralo tak, že sme ju my ukradli. Manžel mohol prísť o zamestnanie.   Neviete si predstaviť, čo sme prežívali. A tu – ani čo by spadla z   neba – objavila sa stará Cigánka.
    </tei:p>
    <tei:p>
     „Buď požehnaná, pani moja!” povedala mi. „Vidím, že je tvoje srdce   dobré, ale tvoja duša utrápená. Povedz starej daje, čo sa ti stalo.   Stará daje sa vyzná v minulosti i v budúcnosti. Ukáž ruku!”
    </tei:p>
    <tei:p>
     Odtiahla som si ruku. Iné som chcela vedieť.
    </tei:p>
    <tei:p>
     „Radšej by ste mohli povedať, kde sa podela retiazka pána   ministra.”
    </tei:p>
    <tei:p>
     Starú myklo, vyzerala ako nepríčetná, natiahla dopredu ruky a   začala pomaly hovoriť:
    </tei:p>
    <tei:p>
     „Vidím kučeravé vlásky… a vidím prasiatko… a vidím zlato, ťažké   zlato…” Potom sa strhla, otvorila oči a opýtala sa: „Čo hovorila   stará daje?”
    </tei:p>
    <tei:p>
     „Spomínali ste kučeravé vlásky…”
    </tei:p>
    <tei:p>
     „Hen tie,” ukázala kostnatou rukou na ministrovho vnuka.
    </tei:p>
    <tei:p>
     „… a prasiatko…”
    </tei:p>
    <tei:p>
     Stará sa začala bezradne obzerať. Vytiahla som z koša, kde boli   hračky, malú sporiteľničku po našich deťoch, ktorá mala podobu   prasiatka. Chlapček sa s prasiatkom rád hrával a bolo aj vtedy na   stole.
    </tei:p>
    <tei:p>
     „Áno, to je ono!” pokývala stará hlavou.
    </tei:p>
    <tei:p>
     „… a zlato? Kde sa podela zlatá retiazka?”
    </tei:p>
    <tei:p>
     Na naše veľké prekvapenie rozkázala, aby sme otvorili prasiatko.   Bola v ňom zlatá retiazka!”
    </tei:p>
    <tei:p>
     „A tak sa všetko, chválabohu, vysvetlilo,” dokončil horár.   „Chlapec sa hral na stole s prasiatkom a nezbadali sme, kedy doň   vpustil zlatú retiazku. Pán minister, prirodzene, bohato odmenil   starú a ja ich od tých čias trpím, keď zavše prídu pod Jastrabiu   skalu.”
    </tei:p>
    <tei:p>
     „Myslím, že ste na dobrej ceste,” usudzovala horárova pani. „Stará   je veľká vidma. Vie zachytiť i tie najtajnejšie myšlienky. Určite aj   vám pomôže. Škoda, že ste neprišli včera. Bola tu. Vrátila konvu od   mlieka a doniesla mi tkanice. Nič za ne nechcela, iba čo som jej dala   poživeň.”
    </tei:p>
    <tei:p>
     Horal sa pozrel netrpezlivo na hodinky. Ani sa nenazdal, ručička   poskočila na šiestu hodinu večernú.
    </tei:p>
    <tei:p>
     „Prosím vás,” povedal, „išli by ste so mnou pod tú…” Nevedel si   chytro spomenúť, kde sa zdržiavali Cigáni.
    </tei:p>
    <tei:p>
     „Jastrabiu skalu?” pomohol mu horár. „Už je neskoro. Za svetla by   sme tam zašli, ale prichodilo by sa nám aj vrátiť. Náš les je nie   hradská.” A dodal: „Zajtra ráno pôjdem na obchôdzku. Stavím sa tam s   vami.” Horalovi nezostávalo nič iné, len prijať pohostinstvo týchto   spoločenských ľudí. Poukazovali mu celé zaujímavé zariadenie horárne.   Ubytovali ho v jednej z panských izieb hore na poschodí.
    </tei:p>
    <tei:p>
     Večer dlho sedeli a pozorovali, ako v mesačnej noci vychádzajú zo   smrečiny jelenice a srny s mláďatmi, aby ich popásli na vlhkej   tráve.
    </tei:p>
    <tei:p>
     Ráno na svitaní opustili horáreň. S veľkou nádejou sa inžinier   Horal vybral pod Jastrabiu skalu. Netušil, že bude stáť na čečine,   kde odpočívalo jeho dieťa, že bude obzerať pahrebu a spálenisko míle,   na ktoré nosilo drevo, že sa jeho nohy obtrú o kriaky, z ktorých si   trhalo divé egreše, aby zahnalo mučiaci hlad. Ale netušil ani to, že   ju neuvidí. Cigánske ležisko našli pusté.
    </tei:p>
   </tei:div>
   <tei:div type="chapter">
    <tei:head>
     8.  Veštba starej Cigánky
    </tei:head>
    <tei:p>
     Ani belavý člnok predieral sa voz s plachtou pomedzi hustú osnovu   bučiny. Kde sa osnova zachlpila, postál a kde zredla, šuchol sa   rýchlejšie do mesačného svitu.
    </tei:p>
    <tei:p>
     Na kozlíku sedel Lojzko. Držal v rukách opraty a bič. Viedol kone   po hôrnej ceste horských chrbátov. Pri ňom sedela schúlená Evička.   Ustrašene zízala do lesa.
    </tei:p>
    <tei:p>
     „Ešte bolí?” tíško sa opýtala Lojzka. Mlčali od chvíle, čo   opustili Jastrabiu skalu.
    </tei:p>
    <tei:p>
     Prikývol.
    </tei:p>
    <tei:p>
     Citlivo mu siahla na sánku pod uchom. Na prstoch pocítila lepkavú   krv. Trpel. Pre ňu.
    </tei:p>
    <tei:p>
     Len čo sa vrátili z farského dvora, stará mrzko zagánila na   Lojzka. Chmatla ho za ucho a tak bolestivo krútila, že reval od   bolesti.
    </tei:p>
    <tei:p>
     „Kde si bol? Vrav!”
    </tei:p>
    <tei:p>
     „V dedine.”
    </tei:p>
    <tei:p>
     „A čo si tam robil? Há?”
    </tei:p>
    <tei:p>
     „Kohúta sme chytali.”
    </tei:p>
    <tei:p>
     „A kde je? Nó?”
    </tei:p>
    <tei:p>
     „Sedliak ma chytil a zbil.”
    </tei:p>
    <tei:p>
     Prenikavo mu pozrela do očú. Až potom utrúsila:
    </tei:p>
    <tei:p>
     „Zbil? Devla ho skára!”
    </tei:p>
    <tei:p>
     Ale aj tak sa jej čosi znevidelo. Chvíľu zadubene škúlila do ohňa,   a keď prevŕtala zrakom aj Evičku, náhle rozhodla:
    </tei:p>
    <tei:p>
     „Doneste vodu, zalejte pahrebu!”
    </tei:p>
    <tei:p>
     Hneď uhádli, čo to znamená. Koniec ohňu, koniec bývaniu pod   Jastrabou skalou.
    </tei:p>
    <tei:p>
     Pobrali sa na vodu. Lojzkovi krvácalo ucho. Evička sa snažila   zastaviť krv studenou vodou. Nevyzradil, že chcela ujsť, hoci mu   stará natrhla ucho. Bola mu za to vďačná. Nevzdávala sa však nádeje   na záchranu.
    </tei:p>
    <tei:p>
     „Aj keď ľudia neveria, že nie som Cigánka, môj ocko ma nájde a   vyslobodí. Uvidíš.”
    </tei:p>
    <tei:p>
     Lojzko záporne pokrútil hlavou.
    </tei:p>
    <tei:p>
     „Keď báčik Lajoš bude chcieť, otecko ťa nenájde. A báčik Lajoš   rozhodol, aby si u nás ostala.”
    </tei:p>
    <tei:p>
     So strachom sa obzrel dookola, či ho báčik Lajoš zas nepočúva.   Nevšimol si, ako Evička ešte väčšmi zosmutnela.
    </tei:p>
    <tei:p>
     Nabrali vody a uhasili oheň.
    </tei:p>
    <tei:p>
     „Odputnaj a zapriahni kone!” rozkázala stará, keď pahreba prestala   čmudiť.
    </tei:p>
    <tei:p>
     Lojzko zapriahol do voza po ľavej strane čierneho Havrana a po   pravej strane bieleho Bandiho. Stará medzitým poukladala riad do   koryta pod rázvorou, priviazala o voz vrecia s uhlím i Belka na   retiazku. Jemu, neborákovi, prichodilo premerať cestu peši. Azda   preto, aby bol ustavične v strehu.
    </tei:p>
    <tei:p>
     Na mrkaní stará vyšla na voz a vtiahla sa pod plachtu. Deťom   pokynula, aby si sadli na kozlík.
    </tei:p>
    <tei:p>
     „Pohni!” rozkázala Lojzkovi a určila smer cesty: „Ku Kamennému   mlynu.” Po chvíli dodala: „Poháňaj tak, aby sme zastihli ráno nad   Dolinou vývratov.”
    </tei:p>
    <tei:p>
     Lojzko šibol bičom.
    </tei:p>
    <tei:p>
     „Hijó, Havran! Čihí, Bandi!”
    </tei:p>
    <tei:p>
     A voz s plachtou sa pohol. Buchotal, hrkotal, vŕzgal a prašťal po   hôrnej ceste.
    </tei:p>
    <tei:p>
     Touto stranou sa vraciavali vždy, keď mal báčik Lajoš robotu na   Jastrabej skale. Lojzko poznal cestu. A poznali ju aj kone. Pokojne   ťahali voz s plachtou, odfrkovali, iba tu a tam postáli, keď sa   koleso zadrelo do skaly a prichodilo sa tuhšie zaprieť.
    </tei:p>
    <tei:p>
     Čím sa hlbšie ponárali do temravy, tým viac Evičku mrvil strach.   Čo ak ich tu niekto prepadne? S ňou i s Lojzkom si ľahko poradí a   stará je zdychavičná, nevládna. Zrazu sa jej zdalo, že je celý les   plný čudesných bytostí. Postávali ojedinele pozdĺž cesty a v   skupinách obďaleč. Kde sa pozrela, všade ich bolo plno. Vynárali sa   zo šera. Číhali na stromoch. A zakaždým, keď sa k nim priblížili,   premieňali sa na stržne stromov, kriaky, balvany a vývraty.
    </tei:p>
    <tei:p>
     Z hĺbky lesa zaznelo strašidelné:
    </tei:p>
    <tei:p>
     „Hu-hu-hú!”
    </tei:p>
    <tei:p>
     „Čo je to?” zachvela sa a zimomriavky sa jej roztancovali po   tele.
    </tei:p>
    <tei:p>
     „Sova.”
    </tei:p>
    <tei:p>
     „A sova tak spieva?”
    </tei:p>
    <tei:p>
     „Čo ja viem!” odvrkol.
    </tei:p>
    <tei:p>
     Nebolo mu do reči. Pálilo ho ucho. Ustavične mokvala z neho krv.   Evička sa musela sama vyporadúvať so svojimi strašidelnými   myšlienkami.
    </tei:p>
    <tei:p>
     Dlho trvalo, kým ju hrkot kolies, hojdanie voza a hlboká noc   učičíkali. Čudesné bytosti sa zrazu strácali spred jej očí, mizli a   viacej sa neobjavovali. Zošuchla sa pod perinu a spánok jej oddelil   tento svet od sveta snov.
    </tei:p>
    <tei:p>
     Nad ránom kone samy zastali konča Doliny vývratov. Lojzko zoskočil   z voza, roztiahol zmeravené údy a uvoľnil koňom zubadlá, aby sa mohli   popásť na zarosenej tráve.
    </tei:p>
    <tei:p>
     Dolina vývratov dospávala noc ešte hlboko zababušená pod perinou   hmly. Na východnej strane vstával doružova vyspatý obzor. Od neho sa   postupne zabronievali vrcholce stromov a hora sa začala pomaly, akoby   hanblivo, vyzliekať z nočnej tmy.
    </tei:p>
    <tei:p>
     Rodil sa nový deň.
    </tei:p>
    <tei:p>
     Evička tvrdo spala. Nevidela, ako slnko vstáva z ranného kúpeľa za   horami, krásne a veľké, priam na dosah ruky. Lojzko v bázni hlboko   sklonil hlavu smerom k slnku a začal odriekať jednu z čudných   modlitieb starej daje:
    </tei:p>
    <tei:p>
     „Ó, mocný Devla! Preveľká je tvoja dobrota, že nám zas posielaš   darcu života, aby napučali prsia zeme a dali nám všetko, čo   potrebujeme.”
    </tei:p>
    <tei:p>
     V zahrúžení ani nezbadal, že zišla z voza stará daje, postála pri   ňom, dotkla sa mu ucha a ticho preriekla:
    </tei:p>
    <tei:p>
     „Nechcela som ti ublížiť.”
    </tei:p>
    <tei:p>
     Potom sa odtratila do rúbane natrhať liečivých bylín.
    </tei:p>
    <tei:p>
     Lojzko zakosílil reťaze na zadné kolesá a znovu zazubadlil kone.   Keď sa daje vrátila, sadla si k nemu na kozlík.
    </tei:p>
    <tei:p>
     „Daj pozor! Pomaly!” pripomenula prv, než sa začali spúšťať do   Doliny vývratov.
    </tei:p>
    <tei:p>
     Ocitli sa na hornom konci najčudesnejšej doliny týchto hôr. Ak   lesy majú svoj cintorín, tu po boji odpočívali ich lesní velikáni s   telami krížom-krážom poprepletanými, s chorošími čiapkami a okrúhlymi   dierami na hrudiach. V nich nachádzali prístrešie ďatle a žlny. Vo   väčších dierach hniezdili holuby, kuviky, sovy, ba aj kuny, lebo tu   mali hojnosť potravy.
    </tei:p>
    <tei:p>
     V noci Dolina vývratov znamenala istú smrť. To stará dobre vedela.   No aj vo dne číhala tu skaza. Prívaly miestami celkom strhli cestu a   miestami nakopčili konáre a balvany. Zadné kolesá, upevnené reťazami   do mŕtvej polohy, škrípali po nich a skôr sa podobali vlačuhám.
    </tei:p>
    <tei:p>
     I tak všetka ťarcha zadržať voz spočívala na koňoch. Húževnato sa   vzpierali pred vozom, vysoko dvíhajúc oje, aby ich nepridlávil na   krkolomnej ceste. Iba nad vysokým jedľovým lesom im Lojzko povolil   uzdu. Parilo sa z nich ani z lesa po daždi. Zastali na polianke medzi   jedlami.
    </tei:p>
    <tei:p>
     Boli na dne Doliny vývratov pri Drevenom prameni.
    </tei:p>
    <tei:p>
     Evička sa zobudila až vtedy, keď voz zastal. Zošuchla sa vrtko na   zem a podišla k Lojzkovi. Stál pri akomsi drevenom sude, ktorého   okraj trčal nad zemou. No nebol to sud, ale dutý kmeň jedle, v ktorom   blbotal medokýš.
    </tei:p>
    <tei:p>
     „Napi sa. Je dobrý,” podal jej Lojzko pohár.
    </tei:p>
    <tei:p>
     Chutil znamenite i na lačný žalúdok.
    </tei:p>
    <tei:p>
     Keď sa občerstvili, pohol sa voz do horskej tiesňavy. Hučala v nej   voda. O chvíľu zastali pred troma balvanmi. Dva stáli po stranách ani   stolica a medzi nimi vodou omletý do podoby kolesa stál tretí balvan.   Naň sa rútila voda z Medvedieho úšustu, ale nikdy ho nerozkrútila,   hoci ľudia nazvali tento prírodný úkaz Kamenným mlynom.
    </tei:p>
    <tei:p>
     Deťom zas prichodilo nanosiť dreva a postarať sa o oheň. Daje si   obliekla čisté šaty a špinavé namočila do vody. Potom rozkázala   deťom, aby naškrabali zemiaky. Dala do hrnca masti, cibule a na   pripraženú cibuľu mäso a zemiaky.
    </tei:p>
    <tei:p>
     „Navar, aby ste mali čo jesť,” naložila Lojzkovi. Poskladala čistú   plachtičku a previazala si ju krížom cez ramená. Vyzerala spokojne   ani vlčica, keď nájde bezpečný brloh pre mláďatá, aby sa mohla vydať   za potravou.
    </tei:p>
    <tei:p>
     „Ak budete dobrí, voľačo vám donesiem,” sľubovala im na odchode a   zmizla v horskej tiesňave.
    </tei:p>
    <tei:p>
     V týchto končinách stará dobre poznala chodníčky i nechodníčky.   Šla pomaly, ale ustavične. Postála. Nabrala dychu. Zobla si malín a   znovu jej staré nohy merali cestu.
    </tei:p>
    <tei:p>
     Slnce už bolo na pol nebi, keď došla na hradskú pod výmoľou.   Pozdĺž nej pobrala sa na prieslopu Pri troch studničkách. Zastala pod   starým dubom, aby si oživila v pamäti onen večer, keď pod ním našla   dievča. Tam niekde na tŕní musí byť zdrap z Evičkiných šiat. Márne ho   hľadala. Priclonila si tvár, zvraštila obrvy. O chvíľu pokojne   pokyvkávala hlavou ako človek, čo niečo rozuzlil. Vytiahla spoza   ňadier bielu šatôčku, položila ju pod dub a priťažila konárikom.   Potom nabrala na troch studničkách do priehrštia vody, ovlažila si   zápästie i tvár, napila sa a chvíľu pobudla na mieste, kde nedávno   sedel utrápený inžinier Horal.
    </tei:p>
    <tei:p>
     Odtiaľ zišla pod úšust. I tam posedela na siahovici. Oddýchla si a   pobrala sa poľnou cestou k vilovej štvrti pod fabrikou.
    </tei:p>
    <tei:p>
     Zastala pred Horalovie vilou.
    </tei:p>
    <tei:p>
     Nepotrebovala ani zazvoniť, Rex ju zbadal, pribehol k bránke a   mrchavo dobiedzal.
    </tei:p>
    <tei:p>
     Z vily vyšla Anička. Zahriakla psa.
    </tei:p>
    <tei:p>
     „Almužničku prosím, dobré srdiečko, almužničku,” otrčila dlaň.
    </tei:p>
    <tei:p>
     Ako sa stratila Evička, ani jeden prosebník neodišiel naprázdno od   Horalovie domu. Aj starej Cigánke doniesla Anička peniaz. Keď ho   podávala, stará jej zadržala ruku.
    </tei:p>
    <tei:p>
     „Krásna slečna dobrého srdca, budúcnosť poveštím.”
    </tei:p>
    <tei:p>
     Anička si vytrhla ruku. Odbila ju so smiechom.
    </tei:p>
    <tei:p>
     „Čo by ste vy vedeli!”
    </tei:p>
    <tei:p>
     „Neobanuješ! Viem, čo viem. Stará som. Bolo mi všeličo   zjavené…”
    </tei:p>
    <tei:p>
     „Čože budúcnosť!” vysmiala sa jej Anička, „Tú môžete hocijako   nacigániť. Ale minulosť uhádnite, o ktorej viem!”
    </tei:p>
    <tei:p>
     „Nerúhaj sa, dievča, nerúhaj! Budúcnosť predpovedať nie je každému   určené. Ale aby si vedela, že stará Cigánka vie, čo vie, rozpoviem ti   aj minulosť…”
    </tei:p>
    <tei:p>
     Anička jej podala cez bránku ruku viac zo žartu ako vážne a stará   veštila z nej.
    </tei:p>
    <tei:p>
     „Krásna slečna už prežila veľa radosti aj žiaľu.”
    </tei:p>
    <tei:p>
     „To azda každý človek!” prerušila ju Anička.
    </tei:p>
    <tei:p>
     „Prvý veľký žiaľ prišiel do slečinkinho srdiečka, keď ostala   sirotou. Útla a bez mamičky…”
    </tei:p>
    <tei:p>
     Aničke vyhŕkli slzy. Stará ich zbadala. Opýtala sa:
    </tei:p>
    <tei:p>
     „Uhádla som?”
    </tei:p>
    <tei:p>
     „Uhádli,” priznávala Anička. „A čo potom?”
    </tei:p>
    <tei:p>
     „Nič veselého nevidím v knihe slečinkinho života. Otecko sa znovu   oženil. Macocha mala radšej svoje deti ako teba, holúbok môj, a ty si   zas trpela…”
    </tei:p>
    <tei:p>
     Stará pozrela skúmavo na Aničku. No keď Anička od údivu i smútku   zmĺkla, pokračovala:
    </tei:p>
    <tei:p>
     „Macocha ťa potom vyhnala z domu…”
    </tei:p>
    <tei:p>
     Anička si vytrhla ruku. Ďalej veštiť nedovolila.
    </tei:p>
    <tei:p>
     „Dosť, starká. Múdra ste. Moja teta vás bohato odmení, ak jej   poviete o minulosti takú pravdu ako mne.”
    </tei:p>
    <tei:p>
     A vbehla do domu.
    </tei:p>
    <tei:p>
     Stará čakala na túto príležitosť. Suchá, zlostná pani sa jej   konečne dostane do rúk. Bude jej jatriť ranu, aby sa nikdy   nezahojila. No z domu vyšla iná žena bledej, prepadnutej tváre, v   čiernych šatách. Podľa výzoru usúdila, že je to Evičkina mamička.
    </tei:p>
    <tei:p>
     „Toto je moja teta, jej povedzte…” no Cigánka nedala Aničke   dopovedať.
    </tei:p>
    <tei:p>
     „A tá druhá, chudá a vysoká…?”
    </tei:p>
    <tei:p>
     „To bola Evičkina učiteľka. Poznáte ju? Už odišla od nás.”
    </tei:p>
    <tei:p>
     Stará sa zháčila. Devla jej bral pomstu z rúk. Ale či nezodpovedá   rodič za dieťa, pani za služobnice?
    </tei:p>
    <tei:p>
     Hlboko sa uklonila a povedala:
    </tei:p>
    <tei:p>
     „Dobrotivý Devla nech je milosrdný k dobrej panej, ktorá trpí za   cudzí hriech.”
    </tei:p>
    <tei:p>
     Jej slová prekvapili pani Horalovú. Bezradne zostala pred čudnou   ženou.
    </tei:p>
    <tei:p>
     „Dobrotivý Devla viedol sem kroky starej daje, aby odhrnula   záclonu nevidoma a vyjavila jej tajomstvo…”
    </tei:p>
    <tei:p>
     Pani Horalová nerozumela.
    </tei:p>
    <tei:p>
     „Aké tajomstvo?”
    </tei:p>
    <tei:p>
     „Kde sa podelo dieťa…”
    </tei:p>
    <tei:p>
     „Ach!” zapotácala sa, zasiahnutá priam do srdca.
    </tei:p>
    <tei:p>
     „Poďte, poďte, dobrá žena!” a voviedla ju do besiedky.
    </tei:p>
    <tei:p>
     Na mieste, kde nedávno sedela vzdorovitá Evička s ospanlivou   slečnou Trúdou, uvelebila sa stará daje, rozhrnula si širokú sukňu a   zadívala sa na pani Horalovú takým uhrančivým pohľadom, že ju začala   mrviť zima.
    </tei:p>
    <tei:p>
     „Vzácna pani,” začala pomaly hovoriť, „starej Cigánke bolo veľa   zjavené, veľa videla, veľa skúsila a veľa vie. Vidí do minulosti a   vidí aj do budúcnosti. Ak si vzácna pani praje, nech verí, že stará   daje bude hovoriť pravdu a len pravdu…”
    </tei:p>
    <tei:p>
     „Áno, prajem si,” prikývla vzrušene, „povedzte, čo viete o mojom   dieťati!”
    </tei:p>
    <tei:p>
     Stará sa strhla, zažmúrila oči a natiahla ponad stôl kostnaté   ruky. Vyzerala strašidelne.
    </tei:p>
    <tei:p>
     „Vidím samé kvety… Zvädnuté od úpalu… Vidím motýľa osudu na kvete,   ako vábi dievčatko…”
    </tei:p>
    <tei:p>
     Odmlčala sa, aby nabrala do pískajúcich pľúc povetria.
    </tei:p>
    <tei:p>
     „Vidím, ako dievčatko kráča voslep za motýľom osudu do neznáma…   Hrozná čierňava ho omotáva… celkom sa v nej stráca a… a… Juj!”   vykríkla a roztvorila oči.
    </tei:p>
    <tei:p>
     Na pani Horalovú i na Aničku zapôsobili jej slová hlbokým dojmom.   Pani Horalová vo vzrušení zvolala:
    </tei:p>
    <tei:p>
     „Prosím, prosím vás, pokračujte!”
    </tei:p>
    <tei:p>
     „Nemôžem, vzácna pani, nemôžem… Niť vidiny pretrhol hrom.”
    </tei:p>
    <tei:p>
     „Aspoň mi prezraďte, či žije…”
    </tei:p>
    <tei:p>
     „Vzácna pani chce vedieť to najtajomnejšie, čo nie je každému   zjavené. Stará daje sa pokúsi pozrieť cez záclonu nevidoma.”
    </tei:p>
    <tei:p>
     Opäť privrela oči a natiahla ruky.
    </tei:p>
    <tei:p>
     „Vidím tri pramene… Pri nich ozrutánsky dub… Vidím dievčatko pod   dubom… Plače a čaká pomoc… Vidím ruku, ktorá ho odvádza do neznáma…   Pod dubom ostáva po ňom biely pozdrav… nie… dva pozdravy… Ale vtáčik   uletel…”
    </tei:p>
    <tei:p>
     Napätá tvár starej Cigánky sa uvoľnila. Darmo ju nútili, darmo jej   sľubovali, že ju bohato odmenia, viacej nechcela veštiť.
    </tei:p>
    <tei:p>
     „Nechcem nič vopred, kým sa vzácna pani nepresvedčí, či stará   Cigánka mala pravdu. Nech ide na označené miesto, a keď sa bude   vracať, nájde ma na starom cintoríne pri zadnej bráne. Tam nech mi   donesie odmenu.”
    </tei:p>
    <tei:p>
     „Vraveli ste, že pri troch prameňoch. Kde ich nájdeme?”
    </tei:p>
    <tei:p>
     „Musíte si samy poradiť. Stará daje povedala iba to, čo jej bolo   zjavené.”
    </tei:p>
    <tei:p>
     „Už viem!” vykríkla Anička. „Iste sú to tri studničky na   prieslope!”
    </tei:p>
    <tei:p>
     Stará pokrčila ramenami.
    </tei:p>
    <tei:p>
     „Vy najlepšie musíte vedieť, kde na okolí vyviera voda vedľa seba   na troch miestach.”
    </tei:p>
    <tei:p>
     Ťažko vstala a odišla pod Aničkinou ochranou, aby jej Rex   neublížil.
    </tei:p>
    <tei:p>
     Hneď sa obe ženy vybrali k trom studničkám. Zvedavosť im pripäla   krídla. Ani nevedeli, ako tam došli. Skutočne, konča troch studničiek   rástol starý dub. Doširoka rozprestieral hrubé konáre. Obzerali ho   dookola, aký pozdrav zanechala Evička. Na dube nezistili nič. Iba pod   dubom…
    </tei:p>
    <tei:p>
     „Bože na nebesách!” vykríkla pani Horalová. Zodvihla a vybozkávala   bielu šatôčku. Na prvý pohľad ju poznala. Tak teda tu bola jej   Evička. Tu prežívala v búrke svoje utrpenie.
    </tei:p>
    <tei:p>
     Márne ďalej pátrali. Nenašli nijakú ďalšiu stopu. S úmyslom   uprosiť Cigánku vrátili sa do mesta k starému cintorínu. Stála opretá   o kríž. Čakala.
    </tei:p>
    <tei:p>
     „Ďakujem vám,” povedala vľúdne pani Horalová. „Len jedno vás ešte   prosím: Čo sa stalo potom s Evičkou? Manžel ju hľadá. Nájde ju?”
    </tei:p>
    <tei:p>
     Pocítila na sebe zas ten uhrančivý pohľad, vyvolávajúci triašku.   Stará zavrtela hlavou.
    </tei:p>
    <tei:p>
     „Nebolo mi zjavené.” A dodala: „Aj stará daje má prosbu. Pani je   bohatá a daje chudobná. Za dobrú novinu zaslúži si odmenu.”
    </tei:p>
    <tei:p>
     Pani Horalová jej podala šatôčku. Boli v nej zaviazané peniaze.   Keď stará rozviazala šatôčku, zhíkla:
    </tei:p>
    <tei:p>
     „Ďakujem… ďakujem…” hlboko sa ukláňala. „Ak Devla nepretrhne   starej daje vidmo, jej oko bude bdieť, a keby dieťaťu hrozilo   nebezpečenstvo, oznámi to vzácnej panej.”
    </tei:p>
    <tei:p>
     S tými slovami opustila bezradnú Evičkinu mamičku. Zmizla medzi   krížmi, a keď sa vymotala z cintorína, ponáhľala sa do mesta.   Zastavila sa v odevnom obchode.
    </tei:p>
    <tei:p>
     „Prosím si kvetované šatočky pre takéto dievčatko,” označila výšku   od zeme.
    </tei:p>
    <tei:p>
     Keď jej predavačka priniesla, žiadala šaty aj pre chlapca rovnakej   výšky, pre seba, potom bielizeň, pančuchy a iné veci.
    </tei:p>
    <tei:p>
     „A kto to zaplatí, milostivá pani?” posmešne sa jej opýtal   vedúci.
    </tei:p>
    <tei:p>
     „Ja,” odpovedala pokojne. „Tu sú peniaze, nech si odrátajú.”
    </tei:p>
    <tei:p>
     Vedúci vzal šatôčku, a keď sa presvedčil, koľko je v nej peňazí,   zahromžil:
    </tei:p>
    <tei:p>
     „Kde si ich ukradla?!”
    </tei:p>
    <tei:p>
     „Nikde. Nech zavolajú telefónom manželku inžiniera Horala. Ona im   povie, kto mi ich dal.”
    </tei:p>
    <tei:p>
     Zahrčal telefón a vedúci krútil nechápavo hlavou, keď sa dozvedel,   že pani Horalová dala Cigánke toľko peňazí.
    </tei:p>
    <tei:p>
     Skontroloval blok, odpočítal peniaze a ostatné jej s posmešným   úklonom vrátil.
    </tei:p>
    <tei:p>
     „Ďakujem úctivo, milostivá pani. Nech prepáčia!”
    </tei:p>
    <tei:p>
     To už „milostivá pani” nemohla zniesť. Vyprskla ani šelma:
    </tei:p>
    <tei:p>
     „Gádžo! Dilino gádžo! Juj, ťažkú skazu si vzal!”
    </tei:p>
    <tei:p>
     Bola by sa mu vari zadrapila do šije, keby od hanby a strachu   nebol zmizol v kancelárii.
    </tei:p>
    <tei:p>
     „No však ťa Devla skára!”
    </tei:p>
    <tei:p>
     So šomraním a hundraním a gánením na ľudí si všetko poukladala do   batoha. Jej kamenná tvár a zlobou podliate oči vyjadrovali nenávisť   poníženej cigánskej duše.
    </tei:p>
    <tei:p>
     Zastavila sa ešte v obchode s obuvou, u mäsiara a pekára. Až potom   opustila mesto a zhrbená pod batohom pohla sa najkratšou cestou ku   Kamennému mlynu.
    </tei:p>
   </tei:div>
   <tei:div type="chapter">
    <tei:head>
     9.  Cigáni
    </tei:head>
    <tei:p>
     V Horalovie dome zas horelo svetlo do rána. Tri vzrušené ženy   čakali inžiniera Horala. Najprv sa starostili, či sa mu náhodou niečo   nestalo. Ale meškanie mohlo mať možno aj inú príčinu. V liste, čo   dostali, jasne stálo:
    </tei:p>
    <tei:p>
     „Bola by som rada, keby Vás môj list priviedol na jej stopu.”   Priklonili sa k druhej možnosti, ktorá vzbudzovala nádej, že dievča   na fare bolo totožné s Evičkou a inžinier Horal je na jej stope.
    </tei:p>
    <tei:p>
     Marka márne hľadala v telefónnom zozname dedinku pod horami.   Nebola zapojená na telefón a nenašla ju ani na mape.
    </tei:p>
    <tei:p>
     „A čo, keby sme poprosili pána Uhrína? Zavezie nás na faru,”   domýšľala pani Horalová, trýznená nedočkavosťou.
    </tei:p>
    <tei:p>
     Marka jej odporovala.
    </tei:p>
    <tei:p>
     „Keď sa ujo nevrátil do večera, určite odišiel z fary hľadať   Evičku. A čo si počneme v noci? Kde ho nájdeme?”
    </tei:p>
    <tei:p>
     Uznala jej dôvody. Len keby tie hodiny – keby sa tie nevliekli…   Hlboko po polnoci vypravila dievčence spať. Ostala sama so svojím   verným spoločníkom: trápením. Sadla si do kresla v obývacej izbe a   zakrútila sa do deky.
    </tei:p>
    <tei:p>
     Ako vždy, keď ostala sama, aj teraz pred jej duševným zrakom   premietol už toľkokrát opakovaný, ale stále čerstvý a príťažlivý film   o ich rodinnom živote a nešťastí. Ale čo bolo najčudnejšie, film   tohto večera nekončil búrkou a pátraním po Evičke. Mal zvláštny   dodatok:
    </tei:p>
    <tei:p>
     Stála na akejsi zodratej lúke. Pred sebou videla hromadu sivých   skál. Celou jej bytosťou prenikol pocit, že za tou morénou je Evička   a musí si prebŕľať chodníček, aby sa k nej dostala. Pustila sa do   roboty, ktorá prevyšovala jej sily. Dvíhala, prevaľovala kamene,   ráňala si ruky, prsty. Pot ju zalieval, vláda ju opúšťala. Nevzdávala   sa. Ani za cenu života. A tu dodatok končil.
    </tei:p>
    <tei:p>
     Celá upotená, ustatá a rozochvená sa rozhliadla po izbe. Ukradomky   vošlo do nej ráno. Nebadane rozvidnilo všetky kúty. Lampa na stole   zosmutnela. Pani Horalová ju zhasla.
    </tei:p>
    <tei:p>
     Hodiny odbili šesť.
    </tei:p>
    <tei:p>
     V kuchyni našla Aničku, pripravovala raňajky. Aj dievčence   zaspali. Marka vypila napochytre mlieko a utekala do práce. Anička   cez prázdniny sem-tam vypomáhala v záhradníctve. Nastupovala na   siedmu. Zvýšil jej čas na prípravu raňajok. Keď odchádzala, objala si   tetu.
    </tei:p>
    <tei:p>
     „Prestaňte sa trápiť. Snívalo sa mi, že ujo doviedol Evičku.”
    </tei:p>
    <tei:p>
     „Tak ju nedovedie,” bezmyšlienkovite jej odvetila.
    </tei:p>
    <tei:p>
     A mala pravdu.
    </tei:p>
    <tei:p>
     Pred poludním sa inžinier Horal vrátil s prázdnym autom.
    </tei:p>
    <tei:p>
     „Čo je? Nebola to ona?” začala ho zasypávať otázkami.
    </tei:p>
    <tei:p>
     Odpovedal jej podobne ako belovlasá pani na fare:
    </tei:p>
    <tei:p>
     „Aj bola – aj nebola.”
    </tei:p>
    <tei:p>
     Nerozumela. Vyčkala, kým odstaví auto do garáže. Vošli spolu do   izby, kde prebdela noc.
    </tei:p>
    <tei:p>
     „Nemuč ma. Vrav! Prečo si povedal, že bola, aj nebola?”
    </tei:p>
    <tei:p>
     Rozpovedal jej udalosť o chlapcovi, čo ho prichytili pri krádeži   kohúta a o dievčati, čo prosilo farárovu matku, aby ju zachránila, že   nie je Cigánka.
    </tei:p>
    <tei:p>
     „Vlasmi i postavou sa vraj ponášala na našu Evičku. Ale jamôčky na   lícach nemala. Jej tvárička bola vraj skôr podlhovastá a bledá ako po   chorobe.”
    </tei:p>
    <tei:p>
     „Ani by som sa nedivila, že tak vyzerala, veď – chúďa – musela   prežiť veľký duševný otras.”
    </tei:p>
    <tei:p>
     „Všimla si aj to, že povedala môj ocko. Deti Cigánov vraj nevolajú   otca ockom.”
    </tei:p>
    <tei:p>
     „To bola určite ona! A kde sa podela? Prečo si ju   nepriviezol?”
    </tei:p>
    <tei:p>
     „Sused, čo dolapil chlapca, vyhnal deti z fary. Prosím ťa, daj mi   dačo pod zub. Vyhladol som.”
    </tei:p>
    <tei:p>
     Pripravila mu obľúbené jedlo: praženicu s cibuľou. Kým sa motala v   kuchyni, Horal sa umyl a preobliekol do všedných šiat.
    </tei:p>
    <tei:p>
     Pri jedle pokračoval:
    </tei:p>
    <tei:p>
     „Z fary odišli deti smerom do hôr. Objaviť ich znamenalo pre mňa   toľko, ako nájsť špendlík vo vagóne šrotu. Našťastie stará pani na   fare mi poradila, aby som navštívil horára v Čieŕťaži.”
    </tei:p>
    <tei:p>
     Potom jej opísal cestu, ktorú mu prichodilo prejsť do Čierťaže i   stretnutie s milými a pohostinnými ľuďmi v horárni.
    </tei:p>
    <tei:p>
     „Horár naozaj poznal dokonale svoj revír. Vedel aj o kočovných   Cigánoch, ktorí občas prichádzali pod Jastrabiu skalu. Ale tí vraj   opatrovali iba jedno dieťa – chlapca. O dievčati mi nevedel   povedať.”
    </tei:p>
    <tei:p>
     Dojedol a smäd zahasil pohárom malinovej šťavy.
    </tei:p>
    <tei:p>
     „Dnes ráno sme boli s horárom pod Jastrabou skalou. Cigánov sme   tam už nenašli. Cestou späť som ponavštevoval všetky dedinky pod   úbočiami hôr. Márne. Kočovných Cigánov nikto nevidel.”
    </tei:p>
    <tei:p>
     Odmlčal sa. Zbadala, že ho čosi mrzí.
    </tei:p>
    <tei:p>
     „Škoda, že sme nedostali list o deň skôr. Bol by som v horárni   naďabil na starú Cigánku.”
    </tei:p>
    <tei:p>
     A vyrozprával, ako neočakávane pomohla horárovcom v ich   trápení.
    </tei:p>
    <tei:p>
     „To nie je možné!” vzpriamila sa pani Horalová a začala nervózne   chodiť po izbe.
    </tei:p>
    <tei:p>
     „Čo nie je možné?”
    </tei:p>
    <tei:p>
     „Včera bola tu, u nás!”
    </tei:p>
    <tei:p>
     Inžinier Horal nevychádzal z prekvapenia, keď mu manželka začala   hovoriť, ako im stará Cigánka záhadným spôsobom odhaľovala tajomstvá   okolo Evičky.
    </tei:p>
    <tei:p>
     „Ten motýľ osudu zaviedol ju na prieslopu k trom studničkám. Tam   pod starým dubom sme našli jej pozdrav.”
    </tei:p>
    <tei:p>
     V dojatí mu podala šatôčku a horko zaplakala. Keď sa trochu   upokojila, dodala:
    </tei:p>
    <tei:p>
     „Stará naznačila, že zanechala dva pozdravy. Ale že ten druhý –   hovorila o akomsi vtáčikovi – odletel.”
    </tei:p>
    <tei:p>
     Nečakala, že natoľko prekvapí manžela. Žasol:
    </tei:p>
    <tei:p>
     „Aj to vedela?”
    </tei:p>
    <tei:p>
     Teraz sa už odvážil rozpovedať manželke, ako pri pátraní po Evičke   našiel neďaleko starého duba na šípe zdrap z Evičkiných šiat s bielou   čajkou. Vtáčik odletel k nemu.
    </tei:p>
    <tei:p>
     „Tu je,” vytiahol z vrecka skrkvaný kúsok hodvábu.
    </tei:p>
    <tei:p>
     Pani Horalová si ho pritisla k perám a len toľko mohla   povedať:
    </tei:p>
    <tei:p>
     „Moja milená! Moja jediná!”
    </tei:p>
    <tei:p>
     Keď sa ako-tak spamätali zo vzrušenia, nedala im pokoj dotieravá   myšlienka: Čo robiť?
    </tei:p>
    <tei:p>
     „Myslím, že by bolo najlepšie, aby polícia urobila poriadny záťah   na Cigánov,” mienil inžinier Horal.
    </tei:p>
    <tei:p>
     „Nie, nie, nie!” nesúhlasila pani Horalová. „Mohli by sme všetko   pokaziť. Keby sa Cigáni dozvedeli, že sme ich my udali, určite by sa   nám pomstili. Stará Cigánka sa sama ponúkla, že mi oznámi, ak by   Evičke hrozilo nebezpečenstvo.”
    </tei:p>
    <tei:p>
     „Keď sa ponúkla, musí vedieť, kde je. Ináč by si jej nemohla   pomôcť.”
    </tei:p>
    <tei:p>
     „Hej, ale iba vtedy, ak jej vraj Devla nepretrhne vidmo, či ako to   povedala.”
    </tei:p>
    <tei:p>
     Inžiniera Horala začala zaujímať stará Cigánka. Mala naozaj nejaké   nadprirodzené schopnosti, alebo bola len obratnou podvodníčkou?
    </tei:p>
    <tei:p>
     Večer si vzal náučný slovník, sadol si s ním hlboko do kresla a   našiel heslo:
    </tei:p>
    <tei:p>
     CIGÁNI.
    </tei:p>
    <tei:p>
     Dočítal sa, že je to pôvodom kočovný kmeň, ktorý v 11.–15. storočí   prenikol do celej Európy.
    </tei:p>
    <tei:p>
     V Európe ich každý národ inak pomenoval. Gréci Atsiganos, Bulhari   Acigan, Rumuni Tzigan, Maďari Czigany, Taliani Zingaro, Turci   Cingiané, Španieli Gitano, Angličania Gipsy, Albánci Yevk, Francúzi   Bohémiens (asi preto, že do Francúzska prišli Cigáni z Čiech). Ich   pravé meno je vraj Gohuri. Rozšírený názov rom znamená u nich muž,   romí žena.
    </tei:p>
    <tei:p>
     Odkiaľ prišli, možno sa dopátrať len podľa reči. Jazykoveda   rozoznáva 13 od seba odlišných cigánskych nárečí: grécke, rumunské,   maďarské, slovenské, nemecké, poľské, ruské, čudské, škandinávske,   anglické, talianske, baskické a španielske.
    </tei:p>
    <tei:p>
     Vo všetkých nárečiach sú prvky grécke, slovanské a rumunské, čo   nasvedčuje, ako sa šírili. Jadro všetkých nárečí je však indické,   súvisiace s nárečím dolného Indu.
    </tei:p>
    <tei:p>
     Zaujímavé sú aj ich povahové vlastnosti.
    </tei:p>
    <tei:p>
     V šťastí jasajú, v nešťastí si zúfajú, v radosti sa opíjajú. Radi   sa oddávajú sneniu a stávajú sa poverčivými blúznivcami. Zrástli s   prírodou. Opovrhujú usadlíckym životom. Radšej sa túlajú. Musia mať   stále nové, živé a hlboké zážitky. O budúcnosť sa nestarajú. Svoju   bolesť a vášeň vyjadrujú v hudbe a tanci. Ľúbia deti.
    </tei:p>
    <tei:p>
     Posledná veta sa dotkla inžiniera Horala. Hovorila však príliš   všeobecne a on by bol rád vedel, či ľúbia len vlastné alebo aj cudzie   deti.
    </tei:p>
    <tei:p>
     No najviac ho zaujala stať o ich pracovných záľubách.
    </tei:p>
    <tei:p>
     Majú radi kone a obchodujú s nimi. Nájdeme medzi nimi kováčov,   zlatníkov, kotlárov, uhliarov, hudobníkov. Ženy sa zapodievajú   veštením, čarami, liečením, pričom používajú všelijaké zaklínadlá,   pretože vyznávajú duchov a nadprirodzené sily. S veštením a čarami   nielen obchodujú, ale sami im najviac veria.
    </tei:p>
    <tei:p>
     Toľko si vybral z obšírneho hesla o Cigánoch.
    </tei:p>
    <tei:p>
     Stará Cigánka nesporne patrila k ženám, ktoré sa vyznajú vo   veštení. Pochyboval, že by vedela čítať a že by si opatrila   literatúru o chiromantii, ako sa odborne nazýva veštenie z ruky.
    </tei:p>
    <tei:p>
     Našiel v slovníku heslo „chiromantia” a tam sa dočítal, že keď   všetko na svete má svoj zmysel, musia niečo znamenať aj rozličné   znaky na rukách. Ešte v 18. storočí sa chiromantia prednášala na   západných univerzitách. Viera v ňu sa dosiaľ udržiava medzi Cigánmi a   poverčivými ľuďmi.
    </tei:p>
    <tei:p>
     Ale stará Cigánka nevyznala sa len v chiromantii. Do horárne v   Čierťaži prišla prvý raz, nikoho nepoznala – a uhádla, kde sa podela   zlatá retiazka. To už súviselo s telepatiou, čiže s jasnovidectvom,   ktoré bádatelia vysvetľujú ako náhodnú zhodu niektorých obrazov   podráždenej fantázie so skutočnými príbehmi a v podstate ho   zavrhujú.
    </tei:p>
    <tei:p>
     Ostala ešte hypnóza, pomocou ktorej mohla stará Cigánka priviesť   človeka do umelej driemoty, uspať, omámiť, očariť. Nesporne, pomáhala   si pri svojom vešteckom remesle aj hypnózou. Mala uhrančivé oči.
    </tei:p>
    <tei:p>
     Či tak, či onak, stará Cigánka skôr mohla byť zaujímavým predmetom   na štúdium pre odborníkov, ktorí sa zapodievajú náukou o duševnej   činnosti, prípadne liečbou duševných chorôb, ako zjavom na posúdenie   inžinierovi Horalovi. On bol uznávaným odborníkom v strojárstve, ba i   v chémii. Ťažko mu bolo rozhodnúť, či stará Cigánka získava   informácie pomocou svojho bystrého pozorovania, majstrovského   skĺbovania určitých súvisiacich okolností aj za pomoci hypnotického   stavu, alebo či zdedila od svojich predkov dary, ktoré treba   prebádať.
    </tei:p>
   </tei:div>
   <tei:div type="chapter">
    <tei:head>
     10.  Šukar čajori – krásne   dievča
    </tei:head>
    <tei:p>
     Len čo starú daje pohltila lesná húština, Lojzko si uvedomil, že   mu zverila do ochrany celý Oláhovie majetok. Počínal si sebavedome.   Ako dospelý. Ba čo viac: ako hostiteľ. A hosťom bola Evička.   Nedovolil jej nič robiť. Sám uvaril polievku s mäsom. Iba sa spoločne   najedli. Pohostil do sýtosti aj Belka.
    </tei:p>
    <tei:p>
     Belko bol učenlivý psík. Mal chlpatú belavú bundičku, malý pyštek   a bystré oči. Len labky mu narástli neúmerne široké. Lojzko ho vyučil   takým kúskom, že by Belko smelo mohol vystupovať aj v najchýrnejšom   cirkuse ako psia hviezda prvej veľkosti. Pravda, Evička o tom   nevedela. Nevyskytol sa príhodný čas, aby jej mohol pokojne   predviesť, čo Belko vie. Až teraz, keď sa voľne mohli oddať   zábave.
    </tei:p>
    <tei:p>
     „Belko, poď sem!”
    </tei:p>
    <tei:p>
     Belko pribehol, sadol si k Lojzkovým nohám, vrtel chvostom a čakal   na rozkazy. Evičke sa zdalo, že už-už otvorí pysk a povie:   Prosím!
    </tei:p>
    <tei:p>
     „Zatancuj!” poručil mu.
    </tei:p>
    <tei:p>
     A Belko hneď pohotovo splnil rozkaz: Stal si na zadné nohy, predné   prikrčil k prsiam, jazyk vyplazil a začal sa zvŕtať do kolesa. Potom   sa hodil k nohám svojho veliteľa a radostne skučal, keď ho   pohladil.
    </tei:p>
    <tei:p>
     Lojzko sa potuteľne usmial a pošepol Belkovi do ucha tak, aby aj   Evička rozumela:
    </tei:p>
    <tei:p>
     „A teraz ukáž, aká je Evička!”
    </tei:p>
    <tei:p>
     Belko si sadol a kolienkami predných labiek si zakryl oči.
    </tei:p>
    <tei:p>
     „Ufňukaná, však?”
    </tei:p>
    <tei:p>
     Belko na znak súhlasu zaskučal. Tento kúsok nacvičil Lojzko psa   potajme. Evičku veľmi rozveselil.
    </tei:p>
    <tei:p>
     „Zázračné psíča,” pochválila Evička Belka, avšak chvála patrila   skôr Lojzkovi.
    </tei:p>
    <tei:p>
     „Poď sem, môj zlatý, poď!” pohládzala ho a Belko jej oblizoval   ruku. Dosiaľ sa ho bála. Odháňala ho od seba.
    </tei:p>
    <tei:p>
     „To je nič. Pod, uvidíš, aký je Belko hrdina!”
    </tei:p>
    <tei:p>
     Lojzko zavolal Belka a pohli sa všetci traja hore strmým Medvedím   úšustom. Belko bol zanovitý nepriateľ všetkých myší, potkanov a   všelijakej hávede, ktorá ľuďom strpčovala život. V prírode ustavične   pobehúval a vetril. Medvedí úšust horel žltou farbou mochny skalnej.   Stráň sa hemžila hadmi.
    </tei:p>
    <tei:p>
     „Dávaj si pozor, dívaj sa pod nohy, lebo je tu veľa hadov,”   upozornil Evičku. „A tu sú hady jedovaté. Daje hovorila, že keď   človeka uštipnú, je po ňom.”
    </tei:p>
    <tei:p>
     Evička sa spätila.
    </tei:p>
    <tei:p>
     „A prečo ma sem vedieš?”
    </tei:p>
    <tei:p>
     „Uvidíš!”
    </tei:p>
    <tei:p>
     Škriabali sa hložím i pomedzi hranaté konáre drieňov. Belko   pobehúval vpredu. Preplietal sa pomedzi kry, zrejme už poznal tieto   chodníčky a nespokojne skučal.
    </tei:p>
    <tei:p>
     „Už niečo vetrí!” upozornil Lojzko.
    </tei:p>
    <tei:p>
     Spomalili krok a opatrne sa prikrádali za psíkom. Belko postál pri   plochej skale. Začal okolo nej obskakovať a štekať.
    </tei:p>
    <tei:p>
     „Už ho má!” vykríkol Lojzko.
    </tei:p>
    <tei:p>
     „Koho?” nechápala Evička.
    </tei:p>
    <tei:p>
     „No hada! Či nepočuješ, ako sipí? Pozri, ako sa bojí Belka a mece   chvostom a hlavou.”
    </tei:p>
    <tei:p>
     Ozaj, na skale si hovel odporný had, skrútený do klbka. Hnus   vzbudzoval ako všetky plazy. Belko ho vyrušil a prepadol. Srdil sa   pri ňom. Poskakoval okolo skaly a dobiedzal do hada, akoby nevedel, z   ktorej strany ho má načať. Had bol obratný a Belko mal zas vycibrený   psí postreh. Kto zvíťazí?
    </tei:p>
    <tei:p>
     Hrozné bolo čo len pomyslieť, že by mal had uštipnúť Belka a Belko   zdochnúť.
    </tei:p>
    <tei:p>
     Evička chcela Belka vyslobodiť z hroziaceho nebezpečenstva, volala   ho, lákala, ale Belko nepočúvol. Rozvášnene havkal. Ani zdivený.   Skákal okolo skaly tak rezko, že veru had nestačil krútiť hlavu za   ním. V príhodnej chvíli, keď hadov sipiaci pysk mieril na opačnú   stranu, vyceril zuby a – chmat! Držal hada cez poly, metal hlavou,   len tak capkali oba konce po Belkových rebrách. Potom ho vyhodil do   výšky. Sotva dopadol, zas ho lapil a metal s ním, až strach.
    </tei:p>
    <tei:p>
     Trvalo hodnú chvíľu, kým takto Belko mordoval nebezpečného plaza.   Keď už ležal nehybne na zemi, presekol mu väzy a potom skučiac plazil   sa k obdivovateľom svojho hrdinského zápasu.
    </tei:p>
    <tei:p>
     „Výborne, Belko, výborne!” ťapkali a hladkali psíka.
    </tei:p>
    <tei:p>
     Evička také niečo nikdy nevidela. Kraj schovával plno záhad, plno   dobrodružstiev. Evička sa dostala do srdca hôr. Tajomných, hrozných a   vo svojej hrôze a tajomstve vábivých a krásnych. Ak báčik Lajoš bol   ukrutným pánom týchto hôr, tak Lojzko bol ich odvážnym dieťaťom.
    </tei:p>
    <tei:p>
     V hore sa správal ako chlap, ktorý sa nezľakne len tak   hocičoho.
    </tei:p>
    <tei:p>
     „Našiel som vrany!” oznámil jej, keď zbierali drevo.
    </tei:p>
    <tei:p>
     „Kde?”
    </tei:p>
    <tei:p>
     „Tu v hore na buku,” ukazoval Lojzko. „Poď, vyberiem ich.”
    </tei:p>
    <tei:p>
     Šla za ním. Zastali pri rozvetvenom buku. Skoro na samom vrcholci   v rozsadline sa černelo hniezdo. Ponad hniezdo poletovali staré a   opreteky kvákali. Zakaždým, keď preleteli nad hniezdom, videli   niekoľko čiernych hrtanov, ako si kvakotaním pýtajú potravu.
    </tei:p>
    <tei:p>
     „Sú veľké!” tešil sa Lojzko a poškrabkával sa za uchom, ako sa k   nim dostať. Aj Evička bola zvedavá, veď Lojzko oproti buku vyzeral   ako rozprávkový Janko Hraško. Lojzko mal však bystrý rozum a zaťatú   vôľu. Vedel si poradiť. Rozbehol sa po hore. Čosi hľadal. Zastavil sa   pri hrabci. Odťal ho a z konára spravil háčik. Zavesil ho na najnižší   konár. Pohojdal sa, či ho háčik udrží a potom – poď! Šplhal sa ako   veverička hore po háčiku na konár nad hlavou. Keď ho dočiahol,   vyzdvihol sa naň a sadol si. Trochu si odpočinul a háčik zavesil na   ďalší konár nad sebou. Svoj prvý cvik znovu opakoval. A opäť   úspešne.
    </tei:p>
    <tei:p>
     Evičke sa zasekol dych od strachu i od obdivu. Sústredene   pozorovala jeho zápas s prekážkami, ako si opatrne počínal, skúšal,   aby sa mu háčik z konára nezošmykol alebo aby mu nespadol. Tak sa   dostal až k vraniemu hniezdu.
    </tei:p>
    <tei:p>
     Lenže vrany ho nečakali!
    </tei:p>
    <tei:p>
     Staré ich už vábili na vlastné krídla. Naľakali sa Lojzka.   Povyskakovali z hniezda. Lojzko sa mohol len dívať na ne, ako sa   vznášajú k zemi.
    </tei:p>
    <tei:p>
     „Chyť aspoň jednu!” zavolal na Evičku, akosi prilepenú na zemi,   keď sa tak z výšky pozrel na ňu.
    </tei:p>
    <tei:p>
     Kým sa rozpamätala, vránčence sa rozpŕchli, len jednu   prenasledoval Belko. Tú sa jej podarilo chytiť. Bola veľká ako holub.   Škrekotala. Srdce jej tĺklo od strachu. Kŕčovite ju držala a čakala   na Lojzka.
    </tei:p>
    <tei:p>
     Dolu zišiel chytrejšie. Zavesil si háčik na konár pod nohy a   zošmykol sa po ňom na konár pod sebou. Čosi-kamsi stál pri   Evičke.
    </tei:p>
    <tei:p>
     Nevedela ho prenachváliť.
    </tei:p>
    <tei:p>
     „To je nič! Keby si nás videla pri práci s báčikom Lajošom!”   Poobzeral sa bojazlivo dookola a stlmil hlas. „O tom ti niekedy   porozprávam. Ale nesmieš ma vyzradiť, lebo báčik Lajoš by ťa   zabil.”
    </tei:p>
    <tei:p>
     „Čo spravíme s vranou?” opýtala sa Evička, keď si ju bola dobre   poobzerala.
    </tei:p>
    <tei:p>
     „Zabijeme ju a upečieme na ražni. Vrany sú veľmi dobré!”
    </tei:p>
    <tei:p>
     „Vari by ťa nebolelo srdce zabiť takého pekného vtáka?”
    </tei:p>
    <tei:p>
     „Prečo by ma bolelo?”
    </tei:p>
    <tei:p>
     „Či si nevidel, ako staré bránili vránčence, ako sa hádzali a   chránili ich vlastným telom? Smutno by im bolo, tak… tak ako mojej   mamičke, že im chybí jedno…”
    </tei:p>
    <tei:p>
     Rozplakala sa.
    </tei:p>
    <tei:p>
     Lojzko zaškrípal zubami. Vždy ho pajedil Evičkin plač. Nemohol   pochopiť, prečo pre také nič rumádzga.
    </tei:p>
    <tei:p>
     A Evička nariekala, lebo jej bolo clivo bez objatia, smutno bez   tuľkania a strašne, že sa nemohla vrátiť ta, kde sa narodila…
    </tei:p>
    <tei:p>
     „Dobre teda,” povedal Lojzko, aby Evičku uspokojil, „pusť ju!”
    </tei:p>
    <tei:p>
     A keď sa ani potom nevedela upokojiť, povedal Belkovi, aby ukázal,   aká je Evička.
    </tei:p>
    <tei:p>
     Tak sa pomaly začali lámať putá k domovu.
    </tei:p>
    <tei:p>
     Ešte za vidna sa vrátila stará daje ku Kamennému mlynu. Stačil jej   iba jediný pohľad – a hneď zbadala, že je všetko v poriadku. Zložila   veľký batoh a potácavo si sadla na kameň pri ohni. Vrelo jej v   prsiach. Celá sa nadvihovala pri dýchaní.
    </tei:p>
    <tei:p>
     Z batoha trčali všelijaké vábivé veci, ba bolo cítiť aj dráždivú   vôňu klobásy. Lojzko nevedel odolať.
    </tei:p>
    <tei:p>
     „Sľúbili ste nám, že niečo donesiete, ak budeme dobrí.”
    </tei:p>
    <tei:p>
     Stará zagánila:
    </tei:p>
    <tei:p>
     „Vyčkaj času, a budeš mať plnú basu!”
    </tei:p>
    <tei:p>
     Keď si odpočinula, rozviazala batoh pred Lojzkovým zvedavým   zrakom.
    </tei:p>
    <tei:p>
     „Toto je tvoje,” podala Evičke kvetované šaty, spodnú bielizeň,   pančuchy, sandále, ba i červenú stuhu do vlasov.
    </tei:p>
    <tei:p>
     „A toto zas je tvoje,” vytiahla z batoha šaty pre Lojzka, košeľu,   glotky a topánky a dodala: „Aby si nemysleli, že sme dáki   trhani.”
    </tei:p>
    <tei:p>
     Lojzko jej porozumel. Naklonil sa k Evičke a pošepol jej:
    </tei:p>
    <tei:p>
     „Myslím, že navštívime romano koliby. Chce, aby sme tam vyzerali   pekne.”
    </tei:p>
    <tei:p>
     „A čo je to romano koliby?”
    </tei:p>
    <tei:p>
     „Cigánska osada.”
    </tei:p>
    <tei:p>
     Potom sa opýtal starej:
    </tei:p>
    <tei:p>
     „Môžeme sa obliecť?”
    </tei:p>
    <tei:p>
     „Len oprobovať. Ale najprv sa čisto umyte!”
    </tei:p>
    <tei:p>
     Podala im mydlo na pranie. Vyumývali sa, vybrhlili.
    </tei:p>
    <tei:p>
     Evičke boli šaty priširoké i pridlhé. No voňali čistotou a   novotou. Chytro si poradila. Rovnomerne ich pozberala, trošku ich   podkasala a okolo drieka stiahla pásom. I stuheľ si uviazala do   vlasov. Lojzko sa preto netrápil, že musel do všetkého trošku narásť.   Nohavice vysúkal a o iné sa nestaral. O chvíľu obaja stáli nad   prirodzeným zrkadlom, stojacou vodou, a usmievali sa.
    </tei:p>
    <tei:p>
     „Ďakujem,” uklonila sa Evička pred starou. „Nemuseli ste sa   trápiť. Boli by mi stačili aj moje.”
    </tei:p>
    <tei:p>
     „Tieto sú krajšie,” pochvaľovala svoj výber. Obrátila sa k   Lojzkovi: „A ty mi nepoďakuješ?”
    </tei:p>
    <tei:p>
     Lojzko sa hodil starej daje okolo hrdla tak prudko, že ju   prekoprcol na trávu. Nenahnevala sa, ba tvárila sa blahosklonne.   Vytiahla z batoha salámu a chlieb a pri ohni sa navečerali.
    </tei:p>
    <tei:p>
     Na druhý deň sa vrátil Lajoš so starým Oláhom. Aj oni boli   vyparádení v novom a nadovšetko mali dobrú náladu.
    </tei:p>
    <tei:p>
     Dade Oláh vytiahol fľašu z kabáta a podal ju starej. Nedala sa   núkať. Dobre si prihla.
    </tei:p>
    <tei:p>
     Lajoš širokánsky roztvoril náruč:
    </tei:p>
    <tei:p>
     „Daje moja, túžim po Julke. Musíme ísť! Je to najkrajšie dievča na   svete!”
    </tei:p>
    <tei:p>
     „Je, Lajko, je,” prisviedčala mu stará.
    </tei:p>
    <tei:p>
     „A máš, čo treba na cestu?”
    </tei:p>
    <tei:p>
     „Mám, Lajko, mám.”
    </tei:p>
    <tei:p>
     „Tak je dobre. Zapriahnite Bandiho a Havrana mi tu nechajte.   Prídem za vami.”
    </tei:p>
    <tei:p>
     Lojzko zapriahol Bandiho. Dade s daje sa vtiahli do voza a Evička   si prisadla k Lojzkovi na kozlík.
    </tei:p>
    <tei:p>
     Šibol bičom, Bandi zaerdžal a poslušne sa pohol.
    </tei:p>
    <tei:p>
     „A vieš cestu?” opýtala sa Evička po hodnej chvíli dumania.
    </tei:p>
    <tei:p>
     „Viem. A keď nebudem vedieť, ukáže mi dade Oláh.”
    </tei:p>
    <tei:p>
     Obaja starí podriemkávali vo voze, hlavy im kľuckali, ani čo by   ich krk nevládal udržať.
    </tei:p>
    <tei:p>
     Lojzko viedol Bandiho po hôrnej ceste pozdĺž toku bystriny. Tiekla   na opačnú, polnočnú stranu. Dolina bola chladnejšia, v horúcom lete   príjemnejšia. Keď sa vymotali z hôr, zbadali, že na tejto strane boli   aj polia chudobnejšie. Obilie tu neskoro dozrievalo. Poväčšine videli   na poli ovos, zemiaky a ďatelinu.
    </tei:p>
    <tei:p>
     A po zaprášenej ceste klusal biely koník pomedzi polia ku   hradskej, čo spájala dediny, mestá a krajiny…
    </tei:p>
    <tei:p>
     V rieke pri hradskej napojili koňa, občerstvili sa a putovali   ďalej. Lojzko prezradil Evičke, že sa nemôžu zdržiavať, lebo báčik   Lajoš prikázal, aby večer prišli do cigánskej osady.
    </tei:p>
    <tei:p>
     „Má tam milú,” prezrádzal ďalej a prihol sa bližšie k Evičke, aby   starí nepočuli, o čom sa rozprávajú. „Medzi Cigánkami nemá páru!”
    </tei:p>
    <tei:p>
     „Páči sa ti?”
    </tei:p>
    <tei:p>
     „Hej. Takú ženu si nájdem, keď budem veľký!”
    </tei:p>
    <tei:p>
     Evička ho začala podkušiavať:
    </tei:p>
    <tei:p>
     „A ja sa ti nepáčim?”
    </tei:p>
    <tei:p>
     „Ty nie si Cigánka.”
    </tei:p>
    <tei:p>
     „A keby som bola?”
    </tei:p>
    <tei:p>
     „Julka je krajšia.” Ale hneď dodal: „Daje povedala, že aj ty budeš   pekná, keď dorastieš.”
    </tei:p>
    <tei:p>
     Evička bola zvedavá na cigánsku osadu i na pekné Cigánky, najmä na   Julku.
    </tei:p>
    <tei:p>
     Putovali do západu slnca. A keď sa zvečerilo, na obzore pred nimi   sa rozžiarilo množstvo svetielok ani svätojánske mušky. Mesto! A   neďaleko pri ňom medzi agátovou hôrkou plápolal veľký oheň. Nejasne   osvetľoval domky, koliby, vozy a šiatre.
    </tei:p>
    <tei:p>
     Prichádzali k cigánskej osade. Len čo zabočili z hradskej do   osady, dohonil ich jazdec. Zastavil voz a zavolal:
    </tei:p>
    <tei:p>
     „Či všetci?”
    </tei:p>
    <tei:p>
     „Všetci!” odpovedal starý Oláh.
    </tei:p>
    <tei:p>
     Báčik Lajoš! Splýval s tmou. V čiernych šatách. Na čiernom koni.   Poznali ho iba po hlase.
    </tei:p>
    <tei:p>
     Na prostriedku osady horel oheň. Vrhal mihotavé svetlo do tmy.   Pomedzi vozy sa mihali sem-tam čierne postavy. Okolo ohňa obskakovali   deti. Prehárčali sa žeravými uhlíkmi a robili vresk. Neďaleko nich   dvaja Cigáni sa zaoberali vážnou robotou: nastokovali mäso na veľký   ražeň, ktorý spočíval v ložiskách dvoch železných nôžok. A pri nich   súdok. A ešte ďalej cymbal s basou. Pred stanom škrabali Cigánky   zemiaky. Mali ich už za veľký hrniec na trojnožke a ešte škrabali.   Ruch nasvedčoval, že sa niečo chystá. Najmä mladé Cigánky, vyfintené,   vykukovali z kolíb. Ligotali sa im korálky na hrdlách a strakatili   ruže v čiernych vlasoch.
    </tei:p>
    <tei:p>
     Cigáni ich vari vyzerali. Len čo sa objavil biely kôň a za ním   jazdec na čiernom koni, vybehli naproti cigánčence. Obskakovali ich a   kričali:
    </tei:p>
    <tei:p>
     „Báčik Lajoš! Báčik Lajoš!”
    </tei:p>
    <tei:p>
     A báčik Lajoš im rozhadzoval biele vrecúška cukríkov. Sotva sa   vrecúško zabelelo na zemi, vrhli sa s vreskom naň a gánili sa medzi   sebou. Zrejme si ich dávnejšie takto získal.
    </tei:p>
    <tei:p>
     Lojzko, verný pomocník báčika Lajoša, sa tiež sebavedome tváril,   keď sa Cigáni uvítali pri ohni. Deti si nevšímal, iba na Evičku dával   pozor a Evička pozorovala zas milú báčika Lajoša.
    </tei:p>
    <tei:p>
     Vyšla zo stanu. Samá ruža, samý kvet. Pod ušami sa ligotali   namiesto náušníc dva dukáty. Na rukách sa blyšťali náramky. Rozmarným   krokom prišla k báčikovi Lajošovi a podala mu ruku. Báčik Lajoš skoro   na nej oči nechal. Viacej si ich nevšímala, lebo báčika Lajoša nemala   rada. Iné ju zaujímalo. Zbadala hudobný nástroj, ktorý sa podobal   klavíru. Bola už dosť zručnou klaviristkou na svoj vek. Ako áno, ako   nie, vzala bicie paličky. Poklepkala po strunách, a keď našla   stupnicu, začala nesmele hľadať pieseň. Ani si nevšimla, že sa   priplichtil k nej malý chlapček s husličkami. Oči mu žiarili ani   uhlíky, keď Evička začala hrať:
    </tei:p>
    <tei:p>
     Cigánka ty krásna, Cigánka malá…
    </tei:p>
    <tei:p>
     A chlapčekove husličky štebotali cigánske tango a cymbal vyzýval   do tanca.
    </tei:p>
    <tei:p>
     Všetky oči sa razom upreli na Evičku – neznáme Cigánča. A Cigánča   hralo, ako najlepšie vedelo.
    </tei:p>
    <tei:p>
     Báčik Lajoš pojal svoju milú Julku do tanca. Zvuky piesne sa clivo   niesli do letného večera.
    </tei:p>
    <tei:p>
     V cigánskej osade sa začalo veselie, že sa vrátil báčik Lajoš a   priniesol peniaze na márnivý cigánsky život.
    </tei:p>
    <tei:p>
     Keď Evička s chlapčekom dohrali, celá osada sa rozozvučala   potleskom. Cigánka Julka pohladila Evičku, milo jej pozrela do očú a   povedala po cigánsky:
    </tei:p>
    <tei:p>
     „Šukar čajori.”
    </tei:p>
   </tei:div>
   <tei:div type="chapter">
    <tei:head>
     11.  V cigánskej osade
    </tei:head>
    <tei:p>
     Zaclonené agátovým lesíkom túlili sa po úbočí pozdĺž potoka   cigánske príbytky – romano koliby. Poväčšine si ich Cigáni postavili   sami. Odzrkadľovali šikovnosť alebo nešikovnosť ich majiteľov v   stavebnom remesle. Stáli tu celkom pekné zrubové domčeky so slamenými   strechami, postavené na kamenných fundamentoch s vyvýšenými   podstenami a vybielenými stenami. Nechýbali ani domčeky z kameňa so   strechami pokrytými škridlicou. Také domčeky mali starí Lakatošovci a   Berkiovci. Ale boli tu i všakovak zlátané a dymom začmudené chatrče,   ku ktorým sa dvere len prikladali. Poväčšine pred každým zimným   obydlím stálo aj letovisko: do úbočia vyhlobený priestor, zastrešený   podľa toho, aký materiál mal stavebník poruke: či len čečinu,   šúplaty, dosky alebo plech zo smolných sudov. Ani pred jediným letným   príbytkom nechýbalo ohnište a kamene, ktoré rodinám slúžili na   posedenie.
    </tei:p>
    <tei:p>
     Bokom od cigánskej osady v tôni lesíka odpočívali dve pestro   nafarbené maringotky.
    </tei:p>
    <tei:p>
     Prvá, nafarbená na zeleno a pripájaná na malý traktor, patrila   štyrom Lakatošovým synom – vychýreným hudobníkom. Objavili ich   obchodní podnikatelia a zlákali do hlavného mesta. Tam ich kapela   vyhráva nielen na panských báloch, ale aj na slávnostiach. Zo   zahraničia si doviezli maringotku s traktorom. A keď ich v lete   pochytí túžba po voľnom živote, ujdú a túlajú sa po svete. Ale nikdy   nezabudnú navštíviť svojich rodičov v cigánskej osade, ktorým   postavili murovaný domček a prispievajú na ich živobytie.
    </tei:p>
    <tei:p>
     Na druhej, na belaso natretej maringotke, svietilo z každej strany   z medeného plechu vysekané a ornamentami ozdobené písmeno R. Hlásalo,   že v maringotke býva nekorunovaná hlava – Cigánmi uznávaný vajda   Rinaldo Rafael. Bol to vysoký, silný a vážny človek so šedivými   obrvami a fúzmi.
    </tei:p>
    <tei:p>
     Akže boli Lakatošovci vychýrenými hudobníkmi, Rafaelovci nemali o   nič horšiu povesť zlatotepcov a kotlárov. Celá rodina vedela tepať   zlato alebo meď. Od svitu do mrku sa ozývalo od ich maringotky   vyklepkávanie, iba večerná vatra ich privábila medzi osadníkov.
    </tei:p>
    <tei:p>
     Oláhovci pristavili voz k domu starých Berkiovcov. Stará daje a   Berkiho žena boli sestry. Keď zima hupla z hôr do dolín, predali kone   a „psie dni”, ako nazývala stará daje zimu, prečkali u   Berkiovcov.
    </tei:p>
    <tei:p>
     Mladý Berki kupčil s koňmi, vodil ich od poľských hraníc. Vyznal   sa vo svojom remesle. Obstarával kone nielen povozníkom, ale aj   konským mäsiarom. Zavše si spomenul aj na tetu Oláhovú. Priviedol   chudého koníka, skoro mrcinu, ale keď sa na paši popravil, dobre ho   speňažili.
    </tei:p>
    <tei:p>
     Stará daje rada vítavala nový deň na kameni pred Berkiovie letnou   príchyľou. I toho rána. Žmurkala do pahreby a bafkala z fajočky. Keď   vyšla z Berkiovie domu, na otvore letnej koliby prihrnula záves, aby   Julku s Evičkou nebudilo slniečko a muchy. Lajoš, dade Oláh a Lojzko   spávali vo voze pod plachtou. Zobudila Lojzka a pri ohni mu   povedala:
    </tei:p>
    <tei:p>
     „Choď po báčika Rafaela!”
    </tei:p>
    <tei:p>
     „Vajdu?” upresňoval škamravý Lojzko.
    </tei:p>
    <tei:p>
     „Hej.”
    </tei:p>
    <tei:p>
     Potom napchala tabaku do dvoch zapekačiek, vložila ich do pahreby,   kvokla si na kameň a škúlila do ohňa. Vždy tak robievala, keď ju   niečo trápilo.
    </tei:p>
    <tei:p>
     O chvíľu sa objavila medzi agátmi vysoká postava Rinalda Rafaela.   Prichádzal prostovlasý, bez kabáta, len v rozhalenej košeli. Lojzko   mu čiahal iba po pás.
    </tei:p>
    <tei:p>
     „Nech ťa zdravie neopúšťa, stará naša!” pozdravil sa, keď prišiel   k ohňu.
    </tei:p>
    <tei:p>
     „Aj teba nech Devla ochraňuje od neduhov, psoty a zlých ľudí!”
    </tei:p>
    <tei:p>
     Prisadol si k nej.
    </tei:p>
    <tei:p>
     Len čo Lojzko odišiel, aby si ešte pospal, stará vytiahla   zapekačky.
    </tei:p>
    <tei:p>
     „Potiahni si, lepšie sa potom húta.”
    </tei:p>
    <tei:p>
     Sotva si stačili spoločne pobafkať, stará si vytiahla z úst fajku,   odpľula do pahreby a začala:
    </tei:p>
    <tei:p>
     „Čuduješ sa, prečo som ťa volala, však?”
    </tei:p>
    <tei:p>
     A keď prisvedčil, pokračovala:
    </tei:p>
    <tei:p>
     „Lajoš sa mi nepozdáva, čím ďalej je zanovitejší a ukrutnejší.   Žravosť ho pochytila. Nevie, kedy prestať.”
    </tei:p>
    <tei:p>
     Rinaldo Rafael vážne pokyvkával hlavou na znak súhlasu so starou   daje.
    </tei:p>
    <tei:p>
     „Bojím sa, veľmi sa bojím. Skončí zle a my s ním. Ani sa už   nevládzem túlať po svete. Nohy trápia, dych sa zastavuje, dohára   život.”
    </tei:p>
    <tei:p>
     Rinaldo Rafael hodnú chvíľu mlčal, potom odpovedal:
    </tei:p>
    <tei:p>
     „Tvoje slová sú pravdivé a múdre. Dohovorím Lajošovi. Možno si   nechá povedať. A to dievča je čie?”
    </tei:p>
    <tei:p>
     Starú daje prekvapila nepríjemná otázka.
    </tei:p>
    <tei:p>
     „Zablúdilo v hore. Zachránili sme ho v tej strašnej povíchrici. Aj   by sme ho zaviedli k rodičom, ale sa bojíme Lajoša.”
    </tei:p>
    <tei:p>
     Rinaldo Rafael znovu mlčky pokyvkával hlavou.
    </tei:p>
    <tei:p>
     „Treba dieťa vrátiť, len čo sa naskytne príležitosť. Vieš, čo by   ťa čakalo. V tomto prípade by som ti nemohol pomôcť.”
    </tei:p>
    <tei:p>
     „Viem, dobre viem,” prisvedčila stará.
    </tei:p>
    <tei:p>
     „A teraz choď zobudiť Lajoša.”
    </tei:p>
    <tei:p>
     O chvíľu sa vrátila k ohňu s Lajošom. Škrabal sa, obšíval a   sliepňal.
    </tei:p>
    <tei:p>
     „Nože si ovlaž hlavu, aby si mi postojačky nezaspal,” poradil mu   Rinaldo Rafael otcovsky dobromyseľne.
    </tei:p>
    <tei:p>
     Lajošovi to nebolo po vôli. S nechuťou si oplákol tvár a dlaňou   prihrnul vlasy. A len taký neutretý prisadol si k nim, aby ho oheň   osušil.
    </tei:p>
    <tei:p>
     „Počúvam, Lajko náš, že máš milú,” začal prezieravý Rinaldo Rafael   z tej najprístupnejšej strany.
    </tei:p>
    <tei:p>
     „Videl som ju večer pri ohni,” pokračoval po menšej pomlke. „Je   krásna a súca pre teba. Ale aj ty musíš byť súci pre ňu.”
    </tei:p>
    <tei:p>
     Lajoš vypäl prsia a buchol sa dlaňou:
    </tei:p>
    <tei:p>
     „To som!”
    </tei:p>
    <tei:p>
     „Ale keď sa oženíš,” kul železo zahorúca, „nebudeš môcť takú ženu,   ako je Julka, vláčiť po horách. Z tých pár korún, čo predáš kone od   Berkiho, rodinu nevyživíš.”
    </tei:p>
    <tei:p>
     Schválne zamlčal, že vie, čo Lajoš v skutočnosti porába.
    </tei:p>
    <tei:p>
     „Postavím dom. Bude ho dosť pre nás aj pre starých!”
    </tei:p>
    <tei:p>
     Starej dobre padli jeho slová. Pohladkala ho.
    </tei:p>
    <tei:p>
     „Nech ťa Devla opatruje, že nezabúdaš na naše staré dni!”
    </tei:p>
    <tei:p>
     „Na dom treba peniaze. Kde ich vezmeš?” nedal mu pokoj Rinaldo   Rafael.
    </tei:p>
    <tei:p>
     Lajoš privrel oči a okolo úst sa mu zjavil ľstivý úsmev.
    </tei:p>
    <tei:p>
     „Vyhliadol som si robotu. Dobrú robotu. Keď sa mi podarí, bude aj   dom stáť!”
    </tei:p>
    <tei:p>
     „Nech požehná Devla tvoje predsavzatie! Ale potom nezabudni na   povinnosti statočného roma.”
    </tei:p>
    <tei:p>
     Na čo myslel Rinaldo Rafael? Dobre vedel, že cigánska bieda má   veľké oči, žalúdok vábivú silu a ruky lepkavú moc. Čo chytia, ťažko v   tomto stave pustia. A preto sa ich činy často krížili so zákonom.   Rinaldo Rafael ako vajda bol skoro každodenným hosťom na súde.   Prosil, orodoval za nich, skladal peniaze, aby ich pustili k rodinám   a podporoval osirotené deti, aby nepokapali od hladu.
    </tei:p>
    <tei:p>
     „Keď sa mi všetko podarí,” odpovedal Lajoš sebavedome, „nebudem   potrebovať ničiu pomoc. Ani vašu! Aby ste vedeli, ja jediný vás   neuznávam za vajdu. Preto vám ani nič nedávam.”
    </tei:p>
    <tei:p>
     Rinaldo Rafael po tých posmešných slovách očervenel, vzpriamil sa,   a keď sa uklonil starej daje, s veľkým sebazaprením povedal   Lajošovi:
    </tei:p>
    <tei:p>
     „Dobre. Vzal som na vedomie, že nechceš patriť medzi nás!”
    </tei:p>
    <tei:p>
     A odišiel do agátovej hôrky.
    </tei:p>
    <tei:p>
     Evička pozorovala roztržku medzi báčikom Lajošom a báčikom   Rafaelom cez škulinu spoza závesu. Nerozumela, o čom sa dohovárajú,   lebo hovorili po cigánsky. A keby rozumela cigánskej reči, bola by   počula ako daje dohovára báčikovi Lajošovi:
    </tei:p>
    <tei:p>
     „Maj rozum, Lajoš! Rafael ti len dobre chce. On je vajda. Náš   predstavený pred vrchnosťou. Treba ho počúvať.”
    </tei:p>
    <tei:p>
     Báčik Lajoš naširoko rozhodil ruky.
    </tei:p>
    <tei:p>
     „Keď budem mať peňazí ako pliev, ja budem vajdom, ja! Ale ja   nebudem od Cigánov žobrať peniaze na ich záchranu. Zo svojho dám.   Rafaelovci sú bohatí. Majú zlata. Prečo aj on nedá? Iste zo všetkého   má najväčší podiel!”
    </tei:p>
    <tei:p>
     Stará zalamovala rukami.
    </tei:p>
    <tei:p>
     „Devla ti pomiatol rozum! Obenk ti opanoval srdce! Vstúp do   seba!”
    </tei:p>
    <tei:p>
     Lajoš ju nechal pri ohni. Odišiel. Hlboko sklonila hlavu do dlaní   a šklbanie jej suchých ramien prezrádzalo, že plače.
    </tei:p>
    <tei:p>
     Prvý raz videla Evička plakať starú daje. Spomenula si na   mamičkino príslovie, ktoré neraz povedala: Slabým treba pomáhať a   trpiacich tešiť. Určite by jej dobre padlo, keby sa jej vrhla na lono   a s účasťou ju pohladkala, ako to robievala mamičke. Lenže Evička   našla už bytosť, ktorá si zaslúžila jej lásku: Julku.
    </tei:p>
    <tei:p>
     Pokojne vedľa nej spala s rozčuchranými vlasmi po čele, sperlenom   od potu.
    </tei:p>
    <tei:p>
     Julka ju nazvala šukar čajori – krásnym dievčaťom, lebo sa k nim   prihovorila ako naozajstná Cigánka: hudbou. Hudba a Cigán je ako kvet   a slnko. Bez slnka by kvet nemohol žiť. Okrem toho cymbal je pre   Cigánov vzácny nástroj. Ťažko si vychovávajú cymbalistov, nuž Evička   sa medzi Cigánmi tým viac vynímala. Každý jej prejavoval pozornosť.   Najmä Julka a Samo, ktorý bol v Lakatošovej kapele cymbalistom.
    </tei:p>
    <tei:p>
     Julka bývala v letnianke starých Berkiovcov. No nebola to obyčajná   koliba. Starý Berki z dlhej chvíle dômyselne povypletal steny vŕbovým   prútím, aby sa do nej nešurovala zem. Kto vošiel do nej, pozdalo sa   mu, že sa ocitol v príslovečnom božom koši. Zastrešená bola červeno   nafarbeným plechom. Vlhkosť zeme vysúšal slncom prehriaty plech. Vždy   v nej bolo príjemne.
    </tei:p>
    <tei:p>
     Evička splnila Julkinu žiadosť hneď toho večera, keď prišli do   osady, aby sa k nej nasťahovala. Darovala jej svoje šaty, z ktorých   už vyrástla a odkladala si ich na pamiatku. I na hrdlo jej zavesila   belasé sklenené korálky. Do vlasov jej vplietla červený stuhlík a nad   sluchu zastokla ružu. Chcela, aby Evička bola naozaj šukar   čajori.
    </tei:p>
    <tei:p>
     Evička obdivovala aj Julkin krásny hlboký hlas. Keď spievala,   vedela do piesne vložiť túžbu svojho srdca a snivosť svojich mladých   rokov. Pravda, Evička jej piesňam nerozumela. Cítila sa medzi Cigánmi   ako nemá. Snažila sa čím skôr naučiť ich reč, poznať ich piesne,   ktoré sa jej veľmi páčili. Najmä jednu jej Julka musela často   spievať:
    </tei:p>
    <tei:p>
     Soske láče mreileske,
    </tei:p>
    <tei:p>
     kanapháre mrešéreske,
    </tei:p>
    <tei:p>
     pháre, pháre vašjekheske,
    </tei:p>
    <tei:p>
     vaše romanečháveske.
    </tei:p>
    <tei:p>
     Julka jej preložila krásnu cigánsku pieseň do slovenčiny:
    </tei:p>
    <tei:p>
     Prečo dobre môjmu srdcu,
    </tei:p>
    <tei:p>
     keď je ťažko mojej hlave.
    </tei:p>
    <tei:p>
     Ťažko, ťažko môjmu srdcu
    </tei:p>
    <tei:p>
     pre Cigánča kučeravé.
    </tei:p>
    <tei:p>
     Kvôli rýmu preložila romanečháveske na Cigánča kučeravé. V   skutočnosti je romanečháveske po cigánsky chlapec.
    </tei:p>
    <tei:p>
     Evička bola učenlivá žiačka. Chytro si zapamätala, že po cigánsky   dade je otec, daje matka, kôň grást, voz verda, mäso masóro.
    </tei:p>
    <tei:p>
     „A povedz mi, Lojzko, ako sa povie po cigánsky pes?”
    </tei:p>
    <tei:p>
     „Čekul,” odpovedal pohotovo Lojzko. „Niektorí Cigáni psa volajú aj   džukel alebo rukon.”
    </tei:p>
    <tei:p>
     Tešilo ho, že Evička prejavuje taký záujem o cigánčinu. Keď už   vedela dosť slov, opýtal sa jej:
    </tei:p>
    <tei:p>
     „Sartuke hi?”
    </tei:p>
    <tei:p>
     „A to je čo?” smiala sa Evička.
    </tei:p>
    <tei:p>
     „Ako sa máš?”
    </tei:p>
    <tei:p>
     Evička chvíľu rozmýšľala a potom vyhŕkla:
    </tei:p>
    <tei:p>
     „Láče!” To znamenalo – dobre.
    </tei:p>
    <tei:p>
     A keď sa zniesol nad romano koliby kirati (večer) a rozhorel sa   jak (oheň), prikradla sa Evička k Julke a povedala jej:
    </tei:p>
    <tei:p>
     „Dílin mange!”
    </tei:p>
    <tei:p>
     Julka ju pohladila po vlasoch. Počúvla. Zaspievala jej:
    </tei:p>
    <tei:p>
     Pri khangeri desu duj,
    </tei:p>
    <tei:p>
     čalademro piráno ada avel
     <tei:hi>
      …
     </tei:hi>
    </tei:p>
    <tei:p>
     Dešoj leha vakaráni,
    </tei:p>
    <tei:p>
     mreileske pháro novlahi
     <tei:hi>
      .
     </tei:hi>
    </tei:p>
    <tei:p>
     Odaj téle o roma baševal,
    </tei:p>
    <tei:p>
     mro piráno mulatinel;
    </tei:p>
    <tei:p>
     dešoj leha vakerahi,
    </tei:p>
    <tei:p>
     mreileske pháro novlahi.
    </tei:p>
    <tei:p>
     Bola to zas nová pesnička. Ponúkol sa ju preložiť Lojzko, pravda   za pomoci Julky. Pozbieral svoj bystrý rozumček a vyšli mu tieto   slová:
    </tei:p>
    <tei:p>
     V kostole je dvanásť svätých
    </tei:p>
    <tei:p>
     a môj milý sem príde
     <tei:hi>
      …
     </tei:hi>
    </tei:p>
    <tei:p>
     Keby som s ním nemohla byť,
    </tei:p>
    <tei:p>
     srdce by ma bolelo.
    </tei:p>
    <tei:p>
     A tam dolu muzika hrá
    </tei:p>
    <tei:p>
     a môj milý sa zabáva;
    </tei:p>
    <tei:p>
     keby som s ním nemohla byť,
    </tei:p>
    <tei:p>
     srdce by mi puklo
     <tei:hi>
      .
     </tei:hi>
    </tei:p>
    <tei:p>
     Tak utekali Evičke dni v cigánskej osade. Stávala sa naozajstným   Cigánčaťom. Na domov spomínala ako na pekný sen. A napodiv, ani jej   už pri spomienke nevyhŕkli slzy.
    </tei:p>
   </tei:div>
   <tei:div type="chapter">
    <tei:head>
     12.  Roztržka s Lojzkom
    </tei:head>
    <tei:p>
     Dade Oláh sa venoval v osade svojmu poctivému kováčskemu   remeslu.
    </tei:p>
    <tei:p>
     Kul reťaze a vrtáky.
    </tei:p>
    <tei:p>
     Svoju dielňu si rozložil pri voze. Z hliny uhnietil na zemi   podklad pre ohnište. Vústil doň kovovú rúrku mechu. A vedľa mechu po   ľavej strane postavil nákovu. Okolo ohnišťa bolo plno kováčskeho   náradia a starého železa, najmä podkov, ktoré vraj prinášajú šťastie.   Akže by to bola pravda, dade Oláh by bol najšťastnejším človekom na   svete. A nebol. Nebol, lebo musel robiť. A statočný Cigán je vždy   nešťastný, keď musí hlivieť na jednom mieste a robiť.
    </tei:p>
    <tei:p>
     Lojzko často vyspával celé dni po prebdených nociach s báčikom   Lajošom. Evička musela pomáhať dade Oláhovi. Poťahovala mech,   pridávala uhlie na oheň, pridŕžala kliešťami žeravé železo, keď to   dade Oláh potreboval.
    </tei:p>
    <tei:p>
     A dade Oláh mlátil po nákove, zakladal si močku a odpľúval.
    </tei:p>
    <tei:p>
     Potreboval nakovať čím skôr a čím viac vrtákov a reťazí. Potom sa   vyberie s nimi po dedinách. Zamýšľaná púť mala viac dôvodov. Za   vrtáky a reťaze dostane korunky, pridajú staršie šaty a poživeň a   nadovšetko, ľudia sa dozvedia, že sa stará vrátila do osady.
    </tei:p>
    <tei:p>
     Preto sa tak usiloval. Preto mlátil po železe od svitu do mrku,   vykrúcal vrtáky, malé, stredné, veľké, zváral oká do reťazí a   odpľúval…
    </tei:p>
    <tei:p>
     Keď usúdil, že má dosť, zavrel „dielňu”. Zahasil oheň, mech   odstavil a nákovu prikrbáľal pod voz. Evičke naložil, aby   poupratovala všetko ostatné v jeho dielni pod šírym nebom. Viac   nekoval, lebo dade Oláh nikdy nerobil viac, ako musel.
    </tei:p>
    <tei:p>
     Načim vedieť, že na kočovných cestách dade i daje Oláhovci slúžili   báčikovi Lajošovi. Báčik Lajoš sa staral o nich. Nemuseli robiť a   dobre sa mali. Oni zas dbali o jeho bezpečnosť. Keď sa vrátili do   osady, všetko zas patrilo báčikovi Lajošovi: voz s plachtou i kone.   Oláhovci sa museli sami o seba starať. Poživeň ich ani tak netrápila.   Skôr tabak. Starej nevychádzala zapekačka z úst. Keď sa vrecúško s   peniazmi, ktoré nosila hlboko v sukni zoschýnalo, musel vypomôcť   Lojzko: pobrať sa do mesta a vynaliezavo lákať od ľudí čo najviac   koruniek. A býval v tom ozajstným majstrom.
    </tei:p>
    <tei:p>
     Stalo sa, že sa mu ľudia vyhýbali a iba sem-tam hodili do čapice   pätáčik. Do koruny veľa chýbalo. Raz sa osmelil vojsť do akéhosi   úradu. Zaklopal a vstrčil do dverí naježenú hlavu: „Prosím si   korunku.”
    </tei:p>
    <tei:p>
     Páni boli vo veselej nálade. Jeden podišiel k nemu:
    </tei:p>
    <tei:p>
     „Hej, more, málo ani nechceš! Ale aby si vedel, dám ti ju. Na!” A   pohrozil prstom: „Aby si ju neprehajdákal!”
    </tei:p>
    <tei:p>
     „Nie, prosím,” zavrtel Lojzko hlavou a pohotovo povedal: „Dom si   za ňu kúpim!”
    </tei:p>
    <tei:p>
     Všetkých rozosmial. Popoludní sa zas ustanovil skúsiť šťastie.
    </tei:p>
    <tei:p>
     „Však si tu bol ráno!” vyčítali mu.
    </tei:p>
    <tei:p>
     „Prosím, nemôžem za to, že je mesto také malé!”
    </tei:p>
    <tei:p>
     Za vtipnú odpoveď znovu vstrčil do vrecka korunu. Mal už dosť.   Mohol kúpiť tabak pre daje.
    </tei:p>
    <tei:p>
     Lojzko sa vždy zlostil, keď musel ísť žobrať. Nebola to chlapská   robota. Hanbil sa. Ale čo mal robiť? Keď nedoniesol fajčivo alebo   peniaze, stará ho ukracovala na jedle, ba aj bila.
    </tei:p>
    <tei:p>
     Len čo dade Oláh zlikvidoval dielňu, daje zavolala Lojzka a   poručila mu, aby išiel kúpiť do mesta tabak. Pravda, bez peňazí.
    </tei:p>
    <tei:p>
     „A vezmi aj Evu. Ale daj na ňu pozor! A že dvaja donesiete viac!”   pohrozila prstom.
    </tei:p>
    <tei:p>
     Teda mala aj Evička žobrať. To ho najväčšmi zarmútilo.
    </tei:p>
    <tei:p>
     „Prečo si taký smutný?” opýtala sa ho, keď sa poberali k   mestu.
    </tei:p>
    <tei:p>
     „Ale phúro míribe ma zlostí!”
    </tei:p>
    <tei:p>
     „A čo je to phúro míribe?”
    </tei:p>
    <tei:p>
     „Stará smrť.”
    </tei:p>
    <tei:p>
     Evička pochopila, že tým myslel starú daje. Zasmiala sa. Naozaj,   stará vyzerala ani smrť – aj vtedy, keď k nej prišla pod dubom…
    </tei:p>
    <tei:p>
     A Evičku náhle lapila clivota po domove. Idú do mesta. Neznámeho   podľa okolia. Čo, keby na ulici stretla mamičku? A keby aj nestretla,   stačí povedať policajtovi, kto je. Nemá také handry a obuv ako vtedy   na fare a nie je ani špinavá. Iste jej uverí. Dovedie ju domov. A   doma sa začudujú nad jej zjavom, aké šukar čajori sa im vrátilo   namiesto Evičky!
    </tei:p>
    <tei:p>
     Keď prišli do mesta a na križovatke uvidela prvého policajta,   rozbehla sa rovno k nemu. Už-už mu chcela vyjaviť túžbu svojho srdca,   keď na ňu zareval:
    </tei:p>
    <tei:p>
     „Romí, ideš z cesty!” ohnal sa po nej pendrekom. Sotva sa stačila   uhnúť.
    </tei:p>
    <tei:p>
     Evičku policajt načisto zmiatol. Aj on ju nazval Cigánkou, či už   naozaj vyzerá ako Cigánka?
    </tei:p>
    <tei:p>
     „Hlúpa si!” nadával jej Lojzko. „Na policajtov si musíš dávať   pozor. A ty rovno k nemu!”
    </tei:p>
    <tei:p>
     „Prečo?”
    </tei:p>
    <tei:p>
     „Lebo policajti sú zlí ľudia. Cigánov zatvárajú pod zem, do   áreštov.”
    </tei:p>
    <tei:p>
     Evička sa striasla od ľaku. Ešte to by chýbalo, aby ju   zašantročili pod zem, medzi potkanov! Uvedomila si, že podľa   zovňajšku jej už nikto neuverí, že nie je Cigánka. Čo robiť? Čo len   robiť? Sužovala sa a bezmocne plakala.
    </tei:p>
    <tei:p>
     „Taká som nešťastná!” ponosovala sa Lojzkovi, ktorého priviedla   tiež do zlej nálady. „Prečo si ma sem doviedol?”
    </tei:p>
    <tei:p>
     „Žobrať!” odsekol dorovná.
    </tei:p>
    <tei:p>
     Evičku prekvapila i ranila jeho odpoveď.
    </tei:p>
    <tei:p>
     „A kto kázal?” opýtala sa.
    </tei:p>
    <tei:p>
     „Phúro míribe!”
    </tei:p>
    <tei:p>
     V Evičke sa vzbúrila pýcha. Nie, žobrať nebude, i čo by ju stará   smrť zabila! Neponíži sa! A keď pozrela na mestské domy, nadobúdala   sebadôveru. Ani jeden dom tu nebol taký krásny ako ich vila!
    </tei:p>
    <tei:p>
     Námestím prebehovali nákladné i osobné autá. Všímala si ich čísla,   či niektoré nemá značku S-4151. Tvárička sa jej vyjasnievala a naraz   z čista-jasna prekvapila Lojzka:
    </tei:p>
    <tei:p>
     „A povedz, prečo my musíme žobrať?”
    </tei:p>
    <tei:p>
     „Aby starí mali čo fajčiť.”
    </tei:p>
    <tei:p>
     „Budú mať!” vyhlásila Evička zámerne.
    </tei:p>
    <tei:p>
     „Neviem ako. Stále fňukáš. Čas uteká a nemáme ani korunu.”
    </tei:p>
    <tei:p>
     „Nemáme, ale budeme mať! Veľa korún! Viac, ako má báčik   Lajoš!”
    </tei:p>
    <tei:p>
     „Ejha! A kde by si ich vzala?”
    </tei:p>
    <tei:p>
     „Môj otecko je bohatý. Máme väčší a krajší dom, ako je tento,”   ukázala na dvojposchodový domec naproti. „A má aj veľa peňazí!”
    </tei:p>
    <tei:p>
     „Čože z toho, keď ich my nemáme!” pokrčil Lojzko ramenami.
    </tei:p>
    <tei:p>
     „Ale môžeme mať!” hneď na to Evička. Omotávala Lojzka do siete   svojich myšlienok.
    </tei:p>
    <tei:p>
     „Ako?”
    </tei:p>
    <tei:p>
     „Celkom jednoducho: Ujdeme! Spýtame sa, ako sa dostaneme do P…   Naši ťa prijmú za svojho. Budeš mojím bratom. Pôjdeš do školy. Naučíš   sa čítať a písať, a keď vychodíš školy, budeš veľkým pánom, ešte   väčším, ako je henten!” ukázala na pána, čo sedel za volantom   auta.
    </tei:p>
    <tei:p>
     „A majú aj vaši auto?” vyhŕklo z Lojzka.
    </tei:p>
    <tei:p>
     „Pravdaže! A keby si vedel, aké! Bandi vo voze je proti nemu nič!   Len zafičí – a už ho neuvidíš!”
    </tei:p>
    <tei:p>
     Lojzka vábili Evičkine sľuby. Najmä auto ho zaujímalo. Naučiť sa   tak viesť auto a uháňať s vetrom opreteky, to by bolo niečo pre neho!   Lenže čo by povedal báčik Lajoš! Vysnoril by ho aj pod zemou. Báčik   Lajoš mu raz povedal, že ho nesmie nikdy opustiť. Lebo keby sa tak   stalo, zabije ho!
    </tei:p>
    <tei:p>
     Lojzko však chcel žiť, nuž povedal Evičke:
    </tei:p>
    <tei:p>
     „Ja budem radšej zbojníkom…”
    </tei:p>
    <tei:p>
     „Prečo?”
    </tei:p>
    <tei:p>
     „Tak. Ako báčik Lajoš.”
    </tei:p>
    <tei:p>
     Nahneval ju. Vybuchla:
    </tei:p>
    <tei:p>
     „Zbojníctvo je mrzké remeslo! Kradnúť je veľký hriech! Zbojníci   končia na šibenici. Ty nesmieš byť ako báčik Lajoš!”
    </tei:p>
    <tei:p>
     „Rád by som vedel, prečo?”
    </tei:p>
    <tei:p>
     „Lebo ty nie si Cigán!”
    </tei:p>
    <tei:p>
     Lojzko také niečo od Evičky neočakával. Ani čo by mu capla zaucho.   Očervenel. Urazila jeho cigánsku hrdosť.
    </tei:p>
    <tei:p>
     A Evička duplikovala:
    </tei:p>
    <tei:p>
     „Aby si vedel, nie si Cigán! Nie! Nie! Máš žlté vlasy a belasé   oči. Cigáni sú počerní, a ty si biely! Aj sám si povedal, že rodičov   nemáš. Uniesla ťa stará daje, práve tak ako mňa!“…
    </tei:p>
    <tei:p>
     Lojzko sa nevedel od zlosti zdržať:
    </tei:p>
    <tei:p>
     „Ja že nie som Cigán?! Ja?!” kričal a bil sa divo do pŕs. „Aby si   vedela, že som Cigán, ukážem ti, potvora ufňukaná!”
    </tei:p>
    <tei:p>
     A zbil Evičku až na zem, ako videl u starých Cigánov. Narobili   taký vresk, že sa zastavovali chodci na ulici. Jeden z nich   vyslobodil Evičku a pohrozil Lojzkovi:
    </tei:p>
    <tei:p>
     „Necháš ju, lapaj akýsi!”
    </tei:p>
    <tei:p>
     Pozrel milosrdne na dievča a odišiel. Keď zmizol z dohľadu, Lojzko   poručil:
    </tei:p>
    <tei:p>
     „Dža khére!”
    </tei:p>
    <tei:p>
     Čo znamenalo po cigánsky: Poď domov! Vstala. Vliekla sa za ním   ulicou. Doškriabaná a strapatá až strach.
    </tei:p>
    <tei:p>
     Tak neslávne skončil ich prvý výlet z cigánskej osady. A ešte   neslávnejšie návrat.
    </tei:p>
    <tei:p>
     Napajedený Lojzko žaloval hneď starej, že Evička chcela ujsť.   Stará ju tak sotila, že odletela pod voz. Tam ostala ležať.   Potriasali sa jej pliecka. Ťažké vzdychy zapierali plač.
    </tei:p>
    <tei:p>
     Belko sa priplichtil k nej. Skučal a podlizoval sa svojím   neodolateľným spôsobom. No nepodarilo sa mu Evičku potešiť. Privinula   ho k sebe a zastenala:
    </tei:p>
    <tei:p>
     „Oh, Belko, môj Belko, keby si vedel, aká som nešťastná!”
    </tei:p>
    <tei:p>
     Večeru nedostala. Ležala zabudnutá so svojím žiaľom.
    </tei:p>
    <tei:p>
     Keď sa zmrklo, prikradol sa k nej Lojzko. Doniesol jej svoju   večeru.
    </tei:p>
    <tei:p>
     „Neplač,” prosil ju. A keď sa na neho ani len nepozrela, odbehol   od voza do tmy. Hodil sa na zem dolu tvárou, tĺkol sa päsťami do   hlavy, šklbal si vlasy a plakal.
    </tei:p>
   </tei:div>
   <tei:div type="chapter">
    <tei:head>
     13.  Tajomstvá starej daje
    </tei:head>
    <tei:p>
     Dade Oláh robil starej daje dobrú reklamu. Do tábora sa trúsili   poverčiví ľudia. A stará veštila, kým všetkým nepoveštila. Evičke   pridelila službu pri vchode do Berkiovie šiatra, kde mala veštiareň.   Tam sedela na zemi s nohami skríženými a vpúšťala ľudí. Hlásila, že   daje je voľná, môžu vstúpiť.
    </tei:p>
    <tei:p>
     Sprvoti nevenovala pozornosť vešteniu starej daje. Nezaujímalo ju,   čo tára ľuďom. Ale raz prišli dve ustráchané a uplakané dievčence.   Biedne vyzerali a prosili Evičku, či by ich stará vypočula aj bez   peňazí.
    </tei:p>
    <tei:p>
     Evička vyčkala, kým sa daje uvoľní. Vošla do šiatra a oznámila   jej, čo chcú dievčence.
    </tei:p>
    <tei:p>
     „Nech vojdú!” pokynula.
    </tei:p>
    <tei:p>
     Keď dievčence pohltil šiator, priklonila si hlavu k otvoru, aby   vypočula, čo ich prinútilo vyhľadať starú daje.
    </tei:p>
    <tei:p>
     „Slúžime v dedine u gazdu Juráša,” začalo prvé dievča. „Je to   krutáň. Plat nám strháva, aj na jedle nás ukracuje.”
    </tei:p>
    <tei:p>
     „Ani v noci nám nedá pokoja. Musíme sa zamykať a spávať v   maštali,” dopĺňalo žalobu druhé dievča.
    </tei:p>
    <tei:p>
     „Aj by sme odišli, ale netriafa sa nám služba. Domov nemôžeme.   Rodičia sú chudobní,” dokresľovalo ich ťažké položenie zas prvé   dievča. „Prišli sme k vám, aby ste nám pomohli…”
    </tei:p>
    <tei:p>
     „Stará daje nič nemá, je chudobná…”
    </tei:p>
    <tei:p>
     „Nie tak,” odpovedalo starej daje druhé dievča. „Gazdovi sa dobre   vodí. Hrubne. Bohatne. Keby ho stihlo nešťastie, možno by sa   spamätal. Prišli sme za vami, aby ste mu porobili…”
    </tei:p>
    <tei:p>
     Evička počula vážnu odpoveď starej:
    </tei:p>
    <tei:p>
     „Viem porobiť, nebožiatka moje, viem. Ale stará daje sa už na také   veci nedáva. Stará je. Devla ju môže v každom mihu povolať pred súd.”   Potom sa odmlčala a Evička si ju v duchu živo predstavila pri jej   čudnej modlitbe:
    </tei:p>
    <tei:p>
     „Ó, mocný a múdry Devla! Zhliadni na tieto ubiedené duše a vnukni   svojej služobnici, starej daje, čo má robiť, ako zavrátiť zlého   človeka, aby odčinil krivdy, ktoré napáchal na týchto deťoch.”
    </tei:p>
    <tei:p>
     Chvíľu bolo v stane ticho. Stará rozmýšľala. Čakala vnuknutie.
    </tei:p>
    <tei:p>
     „Ďakujem ti, Devla, ďakujem,” počula Evička. Znamenalo to, že už   stará vie, čo robiť. Zápäť zaznel zo stanu praskot suchých bylín a   šuchot papiera.
    </tei:p>
    <tei:p>
     „Odmerajte za dojelnicu vody a uvarte z týchto bylín odvar, ale   tak, aby vás nikto nespozoroval. Po tri dni pred východom slnca   dávajte kravám napiť z odvaru a o ďalšie tri dni príďte ku mne.   Poviem vám, či sa gazda zmení.”
    </tei:p>
    <tei:p>
     Dievčatá odišli a na tretí deň pribehol do osady upachtený   gazda.
    </tei:p>
    <tei:p>
     „Hľadám tú vidmu. Kde býva?”
    </tei:p>
    <tei:p>
     Ukázali mu šiator. Evičky sa ani neopýtal, či môže, odhrnul vchod   a vrútil sa dnu.
    </tei:p>
    <tei:p>
     „Počul som,” začal hneď naporúdzi, „že si vidma. Ale najprv sa   musím presvedčiť, či to ľudia o tebe netárajú. Uhádni, prečo som   prišiel.”
    </tei:p>
    <tei:p>
     „Len pokojne, gazdíčko, pokojne,” tíšila ho stará. „Nech si   gazdíčko sadne ku mne a podá mi ruku.”
    </tei:p>
    <tei:p>
     Gazda si neochotne, ale predsa sadol na zem a podal starej   ruku.
    </tei:p>
    <tei:p>
     Chvíľu škúlila do nej, potom uhrančivo pozrela na gazdu.
    </tei:p>
    <tei:p>
     „Stará daje vie, čo vie. A vie aj to, prečo gazdíčko prišiel.   Trápia ho kravy.”
    </tei:p>
    <tei:p>
     Gazda sa strhol a poškrabal za uchom.
    </tei:p>
    <tei:p>
     „Uhádla som?”
    </tei:p>
    <tei:p>
     „Hej. Kto im porobil?”
    </tei:p>
    <tei:p>
     Stará zavrtela hlavou.
    </tei:p>
    <tei:p>
     „Nikto, nikto im neporobil. To je vážnejšie, ako si gazdíčko   myslí…”
    </tei:p>
    <tei:p>
     „Keď mi pomôžeš svojimi čarami, dobre ťa odmením.”
    </tei:p>
    <tei:p>
     „Stará daje sa na také hriešne veci nedáva. Môže gazdíčkovi len   poradiť.”
    </tei:p>
    <tei:p>
     „Vrav!”
    </tei:p>
    <tei:p>
     „Nech gazdíčko verí, že stará daje hovorí pravdu. Bolo jej   zjavené, že ju gazdíčko navštívi. A bolo jej zjavené aj to, že dobrý   duch odvrátil od gazdíčka svoju dobrotivú tvár.”
    </tei:p>
    <tei:p>
     Gazda nerozumel. Škrabal sa za uchom a krútil hlavou.
    </tei:p>
    <tei:p>
     „Nech gazdíčko vie, že nad každou domácnosťou bdejú dvaja   duchovia: dobrý a zlý. Dobrý duch prináša šťastie, zdravie, úrodu,   bohatstvo; zlý duch zas nešťastie, choroby a skazu. Preto si gazdíčko   nemal rozhnevať dobrého ducha.”
    </tei:p>
    <tei:p>
     „A čím som ho rozhneval?” zrejme nepokladal krutánstvo a   úžerníctvo za prečin.
    </tei:p>
    <tei:p>
     Prižmúrila oči a povedala:
    </tei:p>
    <tei:p>
     „Pokúsim sa nazrieť do tajov nevidoma.”
    </tei:p>
    <tei:p>
     Hoci bol gazda chlap ako hora, začal ho oblievať pot. Stieral si   ho opakom dlane a hniezdil sa, ani čo by mu stará pahreby   podsypala.
    </tei:p>
    <tei:p>
     „Dobrý duch odvrátil svoju tvár od gazdíčka preto,” začala pomaly   stará daje, „že celé gazdovstvo nahonobil za skrivodlivo nadobudnutý   groš, že klame, úžerníči, ukracuje sluhov. Zlé skutky už prevýšili   dobré skutky, preto čaká na gazdíčka skaza, ak sa chytro   nespamätá.”
    </tei:p>
    <tei:p>
     Sotva stará otvorila oči, gazda dobiedzal:
    </tei:p>
    <tei:p>
     „Čo mám robiť?”
    </tei:p>
    <tei:p>
     „Gazdíčko si musí dobrého ducha znovu nakloniť. Ale to nie je   ľahká vec. Vyžaduje si obetu.”
    </tei:p>
    <tei:p>
     „Akú?”
    </tei:p>
    <tei:p>
     Daje vzala pripravenú kosť, podala ju gazdovi:
    </tei:p>
    <tei:p>
     „Gazdíčko nech si vezme túto kosť z umrlca a čo najskôr, najlepšie   zajtra dopoludnia, nech predá mäsiarovi tú najkrajšiu kravu a utŕžené   peniaze nech zaviaže spolu s umrlčou kosťou do šatôčky a zakope na   cintoríne tam, kde sa križujú chodníky. Ale pozor! Šatôčku musí   zakopať pri západe slnca a tak, aby ho živá duša nevidela a   nezneužila gazdíčkovu obetu.”
    </tei:p>
    <tei:p>
     „A čo potom?” začal sa gazda obšívať.
    </tei:p>
    <tei:p>
     „Na tretí deň pôjde gazdíčko na cintorín zas pri západe slnca a   nesmie ho vidieť živá duša. Vykope šatôčku. Ak nájde v nej peniaze aj   umrlčiu kosť, skaza stihne všetok dobytok. Ak bude v šatôčke iba   kosť, peniaze sa prepadli do zeme. Dobrý duch prijal obetu a gazdíčko   to hneď zbadá na dobytku. Kravy sa upokoja a budú dojiť ako prv.”
    </tei:p>
    <tei:p>
     Gazdu škrela najkrajšia krava.
    </tei:p>
    <tei:p>
     „A inak to nejde?” opýtal sa starej daje.
    </tei:p>
    <tei:p>
     „Nebolo mi zjavené.”
    </tei:p>
    <tei:p>
     „Dobre. Čo som dlžný?”
    </tei:p>
    <tei:p>
     Stará sa uškrnula.
    </tei:p>
    <tei:p>
     „Gazdíčko odmení starú daje až potom, keď začnú kravy dojiť.   Donesie mliečka a masielka.”
    </tei:p>
    <tei:p>
     Na druhý deň hneď popoludní povedala daje Evičke:
    </tei:p>
    <tei:p>
     „Pôjdeš so mnou!”
    </tei:p>
    <tei:p>
     Šli cez polia, cez lúky a cez lesy, kým prešli tri chotáre a   ocitli sa konča dediny. Nad ňou na úbočí pomedzi stromy beleli sa   kríže. Tam zamierila stará daje. Skúmavo si obzerala cintorín. V   hornom rohu stála márnica, vtopená v húštine divého orgovánu. Také   miesto potrebovala. Do húštiny navláčila suchých vencov a urobila z   nich pohodlné ležisko.
    </tei:p>
    <tei:p>
     „Poď, sadni si ku mne,” posmeľovala Evičku, ktorá sa pri pohľade   na márnicu triasla ani osikový list. „Mŕtvych sa neboj, ublížia len   živí.”
    </tei:p>
    <tei:p>
     Z húštiny mohla stará kontrolovať celý cintorín. Ľudia pracovali   na poliach a pri práci zabúdali na svojich drahých mŕtvych. Okrem   daje a Evičky nebolo na cintoríne nikoho.
    </tei:p>
    <tei:p>
     Stará pozrela pomedzi orgován na slniečko. Viselo nad horou ani   zlatá medaila, pripnutá na širokánskej hrudi oblohy a vystavená na   obdiv, kým sa neschová do trezoru noci. A tá chvíľa nebola   ďaleko.
    </tei:p>
    <tei:p>
     Evička vedela o celej udalosti s chamtivým gazdom. Začalo jej   svitať, prečo prišli na cintorín a prečo sedliak mal zakopať peniaze   tak, aby ho nikto nevidel, pravda, okrem starej daje.
    </tei:p>
    <tei:p>
     Skutočne, ako začala tôňa západu prikrývať šíry kraj, zbadali   obzerajúceho sa chlapa s motykou, ako sa ponáhľa z dediny k nim na   cintorín.
    </tei:p>
    <tei:p>
     Bol to gazda Juráš.
    </tei:p>
    <tei:p>
     Zastal prostred cintorína, skúmavo sa poobzeral, a keď nezbadal   nikoho, rýchlo motykou vyhlobil neveľkú jamu. Spoza vesty vytiahol   šatôčku, pohladkával ju, akoby sa mu nechcelo zahrabať jej obsah. No   napokon ju predsa len položil do jamky, pozorne pozhŕňal na ňu zem a   zakryl šúplatami. Znovu sa poobzeral a chytro zmizol z cintorína.
    </tei:p>
    <tei:p>
     Stará čakala, kým sa stratí z dohľadu. Vytiahla sa z húštiny a   pokynula Evičke, aby ju nasledovala. Tam, kde sa krížili dva chodníky   medzi hrobmi, opatrne poodvaľovala šúplaty a vytiahla šatôčku.
    </tei:p>
    <tei:p>
     Gazda ju neoklamal. Našla v nej hrču peňazí a kosť. Peniaze   opatrne vstrčila do vrecka na svojej spodnej sukni a šatôčku s kosťou   uložila znovu do jamky, zahrabala zemou a prikryla šúplatami, že   nebolo porušenie chodníka ani poznať.
    </tei:p>
    <tei:p>
     Keď si vystierala kríže, škrekľavo sa zasmiala a povedala:
    </tei:p>
    <tei:p>
     „Vidíš, hlupákovi len hlúposť pomôže.”
    </tei:p>
    <tei:p>
     Na druhý deň pred večerom pribehli do osady dievčence z Jurášovho   gazdovstva. Stará ich vďačne prijala. Nemusela im povedať, či sa   gazda zmení, samy to zvestovali:
    </tei:p>
    <tei:p>
     „Zázrak sa stal!” kričali. „Gazda sa zmenil od večera do rána!   Zaobchádza s nami ani čo by maslo na chlieb natieral. Aj podlžnosť   nám vyrovnal a predstavte si, povedal, aby sme mu prepáčili, že sa to   už nestane. Čo sme vám dlžné?”
    </tei:p>
    <tei:p>
     „Nič, nič!” nechcela vziať peniaze. „Ešte vám ja dám, že vás   dobrotivý Devla poslal za mnou.”
    </tei:p>
    <tei:p>
     Habla do sukne a dala dievčatám toľko peňazí, že až zhíkli a   rozradostené vybehli zo šiatra.
    </tei:p>
    <tei:p>
     A nezabudol sa odvďačiť ani gazda. Dovliekol veľkú konvu mlieka a   poriadnu hrudu masla.
    </tei:p>
    <tei:p>
     Skutok starej daje sa Evičke zapáčil. Sedliak prišiel o kravu, ale   aj o svoje krutánstvo. Nechápala, ako to mohla stará daje tak   zaonačiť. Bola múdra a voči dievčatám dobrá. Prečo je aj voči nej nie   taká? Prečo ju nevráti rodičom, keď vie, kde bývajú?
    </tei:p>
    <tei:p>
     Otázka sa kopila na otázku a ani nezbadala, že si k nej prisadla   dobrosrdečná a prostoreká ženička a začala vyzvedať:
    </tei:p>
    <tei:p>
     „Čo si taká smutná, maličká?”
    </tei:p>
    <tei:p>
     Evička hlboko vzdychla. Keby tak skutočne mohla vyzradiť, čo jej   je. Daje sedí za chrbtom v stane. Ústa musí mať zaviazané.
    </tei:p>
    <tei:p>
     „Zbili ťa, však?” hovorila ženička a hladkala Evičku po vlasoch.   „No neplač, však sa to zahojí… I ja som plakala… i ja. A veľmi.   Jediný syn mi bol nezvestný… A vidíš, už mi je dobre. Stará   poveštila, že je nažive. Dala som ho hľadať prostredníctvom Červeného   kríža. Oznámili mi, že žije a že sa má dobre. Len čo bude môcť, vráti   sa. A vieš aj ty veštiť, cipka moja?”
    </tei:p>
    <tei:p>
     Evička pokrútila záporne hlavou.
    </tei:p>
    <tei:p>
     „A prečo sa nenaučíš? Stará je múdra, veľmi múdra, že páru nemá   široko-ďaleko… Mala by si sa aj ty naučiť. Videla by si do budúcna.   Aj ľuďom by si poradila, pomohla, ako mne stará. Hriech je byť pri   starej a nenaučiť sa tajomstvá, ktoré ona vie. Stará je, môže   zažmúriť oči, a kto potom ľuďom pomôže?…”
    </tei:p>
    <tei:p>
     A bola by pokračovala ďalej, keby ju nebola stará zahriakla svojím   škrekľavým: „Cit!”
    </tei:p>
    <tei:p>
     Ženička zmĺkla. Nechcela starú napaprčiť. Trpezlivo čakala, kým   príde na ňu rad. Nezdržala sa dlho v šiatri. Veď sa vlastne prišla   starej poďakovať, že jej vnukla hľadať syna a doniesla jej za to   poživne. Keď odchádzala, pohladila zas Evičku po vlasoch a odporúčala   sa:
    </tei:p>
    <tei:p>
     „Zbohom, cipka moja, a nebuď smutná!”
    </tei:p>
    <tei:p>
     Od tých čias začalo Evičku zaujímať, ako môže stará daje vidieť   ľuďom do duše. Čo by za to dala, keby sa mohla dozvedieť, či sa   dostane domov. Nie, cítila celým svojím srdcom, že si cigánsky život   nikdy neobľúbi. Cigánska osada ju lákala iba dotiaľ, kým sa nenaučila   po cigánsky a neskúsila poníženosť žobrania.
    </tei:p>
    <tei:p>
     Vyčkávala, keď stará bude v dobrej nálade a nebudú ju vyrušovať   návštevníci. Obyčajne ráno pri bafkaní z fajočky vedľa pahreby bývala   najprístupnejšia.
    </tei:p>
    <tei:p>
     Raz ráno sa Evička skôr zobudila, prisadla si na kameň k daje.   Chvíľu posedela, a keď ju zmrvila zima, pošuchla sa bližšie. Stará sa   uškrnula. Zrejme jej dobre padla Evičkina prítulnosť.
    </tei:p>
    <tei:p>
     „Daje, vy ste veľmi múdra,” začala.
    </tei:p>
    <tei:p>
     „Vari sa ti snívalo?”
    </tei:p>
    <tei:p>
     „Nie.”
    </tei:p>
    <tei:p>
     „Tak prečo to hovoríš?”
    </tei:p>
    <tei:p>
     „Keď viete tak veštiť. Kto vás naučil?”
    </tei:p>
    <tei:p>
     Stará pohodila rukou:
    </tei:p>
    <tei:p>
     „Od malička som poznávala tajomstvá, ktoré nie sú súdené vedieť   každému… Vnikala som do záhad života a rozchlpovala som uzly ľudského   nechápania… Ech, stará Cigánka veľa skúsila, veľa videla a veľa   vie…”
    </tei:p>
    <tei:p>
     Evička opačovala ďalej:
    </tei:p>
    <tei:p>
     „Vravíte, že ste sa učili od mlada. Musel vás niekto múdry učiť   ako nás v škole pani učiteľka. Raz nám povedala, že múdrejší majú   učiť sprostejších, aby aj oni boli múdri.”
    </tei:p>
    <tei:p>
     Stará pozrela skúmavo na dievča. Múdro hovorilo. Zapáčilo sa jej   dať sa s ním do reči.
    </tei:p>
    <tei:p>
     „Pravdu hovoríš, dievča. Máš viac rozumu ako rokov. Ukáž ruku.”   Stará začala obzerať Evičkinu ruku. Najprv sa kukla z obďaleč na   celú, potom si začala všímať znalecky prstov, ohmatávala brušká a   škúlila na čiary, čo sa krížom-krážom pretínali po dlani. Potom   spokojne pokývala hlavou a povedala:
    </tei:p>
    <tei:p>
     „Devla ťa obdaril veľkými darmi. Málokoho tak. Ani si to   nezaslúžiš… Lenže neviem, neviem, či dary využiješ… Máš veľké   prekážky v ceste… Ale máš tiež odvahu, silu a tvrdohlavosť…”
    </tei:p>
    <tei:p>
     Stará kyvkala hlavou a pokračovala:
    </tei:p>
    <tei:p>
     „Tá tvrdohlavosť… ej, tá tvrdohlavosť… Keby si ju nemala a keby si   bola z našej krvi, stará daje by roztvorila tvoje slepé oči…”
    </tei:p>
    <tei:p>
     „Prosím, pekne prosím, aspoň niečo mi prezraďte,” modlikala   Evička. „Ja by som tak rada vedieť, ako možno hádať z ruky… Sľubujem,   že to nikomu neprezradím…”
    </tei:p>
    <tei:p>
     „Veľa žiadaš, dcéra moja, veľa. A nezaslúžiš si, nie. Starú daje   nepočúvaš, ako by si mala. Uver, lepšie by sa ti vodilo… Lepšie…,”   prízvukovala.
    </tei:p>
    <tei:p>
     „Už budem. Len mi povedzte!”
    </tei:p>
    <tei:p>
     Stará sa dala nahovoriť.
    </tei:p>
    <tei:p>
     „Na ruke má človek zaznačenú celú svoju minulosť a budúcnosť,”   začala. „Len o tom nevie.”
    </tei:p>
    <tei:p>
     Vzala do ruky Evičkinu ľavú ruku a vážne pokývala hlavou.
    </tei:p>
    <tei:p>
     „Tu má každý človek knihu svojho života a málo je múdrych, čo   vedia čítať z nej… Stará daje nechodila do školy ako ty, dieťa moje.   Nevie čítať z kníh učených ľudí. Ale knihu života, ktorú píše Devla   každému človekovi, pozná.”
    </tei:p>
    <tei:p>
     Odmlčala sa. Hádam preto, aby ešte viac vybičovala Evičkinu   zvedavosť.
    </tei:p>
    <tei:p>
     „Prezradím ti aspoň máčny máčik, aby si vedela, že stará daje vie,   čo vie…”
    </tei:p>
    <tei:p>
     Chvíľu škúlila do dlane, ani čo by nevedela, odkiaľ má začať a   pokračovala:
    </tei:p>
    <tei:p>
     „Pozri dcéra moja: Ruka má päť prstov. Znázorňujú päť hviezd,   ktoré vplývajú na osud človeka. Palec je prst Venušin, ukazováčik   prst Jupiterov, prostredný prst Saturnov, prsteník prst Slnca a   malíček prst Merkúrov.”
    </tei:p>
    <tei:p>
     Prešla jej svojím kostnatým prstom hore-dolu po dlani a zvedavú   Evičku ďalej zasväcovala do svojich tajomstiev:
    </tei:p>
    <tei:p>
     „Ruka každého človeka má množstvo čiar hlavných a vedľajších, ako   aj hrbolčekov, ktoré sú vrchmi jednotlivých piatich hviezd. Podľa   toho, ako sú hrbolčeky utvorené, vyvinuté a čo je na nich, súdi sa o   vlastnostiach človeka.”
    </tei:p>
    <tei:p>
     Hlboko sklonila hlavu nad Evičkinu dlaň.
    </tei:p>
    <tei:p>
     „Keď bližšie pozrieš na svoju ruku,” pokračovala, „uvidíš, že   jemné čiaročky na tvojej dlani sa rozlične križujú alebo krútia.   Tvoria trojuholníčky, kríže, mriežky, štvorčeky alebo bodky. Týmto   tajomným písmom má každý človek na ruke poznačený celý svoj život.   Pozri na svoj palec. Skladá sa z troch článkov: podnechtia,   prostredného článku a koreňa. Podnechtie máš nadpriemerne vyvinuté.   Znamená to, že máš nadpriemernú vôľu. Najviac máš vyvinutý prostredný   článok. Znázorňuje, že ťa Devla obdaril dobrým rozumom. Koreň palca   je výrazom citu. Tvoj palec veľmi odstáva od ostatných prstov. Tu je   zaznačená tiež silná vôľa a sklon k vzdoru a tvrdohlavosti.”
    </tei:p>
    <tei:p>
     Oddýchla si. Napchala do fajočky tabaku a šuchla ju do pahreby.   Evička vycítila, že už daje prechádza trpezlivosť. Kým sa v ohni   zapekal tabak, ešte jej čo-to prezradila.
    </tei:p>
    <tei:p>
     „Spomedzi ukazováka a palca vychádza čiara života. Ohraničuje   Venušin vrch pod palcom od dlane. Až dorastieš, na Venušinom vrchu   Devla ti poznačí všetky tvoje ženské vlastnosti. Čiaru života máš   dobre vyvinutú a dlhú. Len je pretrhnutá na jednom mieste… Daj si   pozor, počúvaj starú daje, lebo bude zle.”
    </tei:p>
    <tei:p>
     Evičku prešiel mráz. Čo znamenala pretrhnutá čiara života? Stará   daje nechcela ďalej vysvetľovať.
    </tei:p>
    <tei:p>
     „Dosť už. Povedala som ti iba nepatrnosti o jednom prste a o   jednej čiare. Keby som ti vyjavila viac, rozum by sa ti   pomiatol…”
    </tei:p>
    <tei:p>
     Vytiahla z pahreby zapekačku a začala spokojne bafkať.
    </tei:p>
   </tei:div>
   <tei:div type="chapter">
    <tei:head>
     14.  Pretrhnutá čiara života
    </tei:head>
    <tei:p>
     Bodaj by sa Evička nebola dozvedela, čo jej Devla poznačil na   ruke. Bola by šťastnejšia. Lebo tak už býva: čím viacej sa človek   snaží poznať svoju budúcnosť, tým je nešťastnejší a bojazlivejší. Len   čo jej stará daje čo-to utrúsila zo svojho tajomstva, často jej   úzkostlivo skĺzol zrak na otvorenú dlaň. Všeličo si na nej všimla.   Ale ničomu nerozumela. Iba tomu, čo jej daje prezradila.
    </tei:p>
    <tei:p>
     Má vraj silnú vôľu, dobrý rozum a tvrdohlavosť. Nemýlila sa. Však   sa doma vždy snažila dosiahnuť, čo chcela. Keď ju nepočúvli, bývala   zlostná a nešťastná. Urobila im napriek aj vtedy, keď ušla z   besiedky. Už to neraz oľutovala. Ale najviac ju trápilo, že sa o   svojich rodičoch nič nedozvedela. Akoby nežili. Nehlásia sa. Veď mali   tak radi svojho miláčika-jedináčika! Dlho snívala o chvíli, keď   zahučí ich auto a z neho vystúpi jej vysoký otecko, aby ju   vyslobodil. Hádam už na ňu zabudli. Alebo im stará daje počarila?   Určite. Aj gazdovi prevrátila rozum.
    </tei:p>
    <tei:p>
     Vždy ju opantali také myšlienky, keď si stará popoludní zdriemla   vo veštiarni. A keby len také. Ešte horšie! Daje prezradila, že má   pretrhnutú čiaru života. Čo to znamenalo? Koniec života? Smrť? Nemá   už nikdy uvidieť svojich milovaných rodičov?
    </tei:p>
    <tei:p>
     Ako ju Lojzko zbil, cítila sa ešte opustenejším vtáčaťom v tomto   nehostinnom hniezde. Nemala sa komu zdôveriť. Lojzkovi už neverila.   Nelíšil sa od ostatných Cigáňov. Julke sa bála vyžalovať svoje   trápenie. Bola verenicou báčika Lajoša. Ale stalo sa, čo neočakávala.   Lojzko dlho nevydržal bez nej. Priplichtil sa za ňou tak, ako   robieval Belko, keď sa niečím previnil.
    </tei:p>
    <tei:p>
     „Daje spí?”
    </tei:p>
    <tei:p>
     Prikývla.
    </tei:p>
    <tei:p>
     „Poď! Chcem ti voľačo povedať.”
    </tei:p>
    <tei:p>
     Vstala. Odviedol ju hore do agátovej hôrky. Sadli si medzi stromy.   Zdalo sa im, že všetko pachtí v letnej horúčave ako Belko. I romano   koliby. Vonku nevideli živej duše.
    </tei:p>
    <tei:p>
     Lojzko šklbal trávu! Nevedel, ako začať. Zachoval sa voči nej   mrzko. Dávno to už oľutoval. Chcel sa pomeriť, nadviazať znovu   priateľstvo.
    </tei:p>
    <tei:p>
     „Nehnevaj sa na mňa, Evička,” začal po chvíli. „Už ti viac   neublížim.”
    </tei:p>
    <tei:p>
     Evička neodpovedala, len si povzdychla. Lojzkovi prichodilo ďalej   znášať vlastnú trýzeň.
    </tei:p>
    <tei:p>
     „Vieš, keď si mi povedala, že nie som Cigán, obenk vošiel do mňa.   Ukrutne som sa napajedil.”
    </tei:p>
    <tei:p>
     Lojzko hovoril ako báčik Lajoš. Vždy, keď sa báčik Lajoš   napaprčil, povedal, že obenk čiže čert vošiel do neho. Ťažko mu padlo   spovedať sa, keď Evička zatvrdilo mlčala. Po chvíli dodal:
    </tei:p>
    <tei:p>
     „Ja tiež myslím, že nie som Cigán…”
    </tei:p>
    <tei:p>
     Keď Evička prekvapene naňho pozrela, uvidela, že mu hrajú slzy v   očiach.
    </tei:p>
    <tei:p>
     „Ty máš aspoň rodičov, ale ja…”
    </tei:p>
    <tei:p>
     Hodil sa dolu tvárou. Zúfalo plakal a stenal.
    </tei:p>
    <tei:p>
     Evička ho pohladila po strapatej hlave a čičíkala.
    </tei:p>
    <tei:p>
     „Upokoj sa, Lojzko, však ani ja nemám nikoho. Vidíš, ako sa mi tu   vodí. Aj naši už dávno zabudli na mňa, keď ma nevyslobodzujú.”
    </tei:p>
    <tei:p>
     Tiež ju zaliali slzy. No preglgla horkosť, lebo cítila, že Lojzko   ju potrebuje vo svojom zúfalstve.
    </tei:p>
    <tei:p>
     „Neplač. Mohol by ťa niekto vidieť a bolo by zle. Nehovor, že   nemáš nikoho. Máš predsa mňa. Už som ti povedala, že by som chcela,   aby si mi bol bratom.”
    </tei:p>
    <tei:p>
     Lojzko pozrel na ňu zoširoka. V očiach sa ešte ligotali slzy – a   na ústach už bol úsmev.
    </tei:p>
    <tei:p>
     „Ty… ty si mi naozaj odpustila?” vyhŕkol. „A nehneváš sa už?”
    </tei:p>
    <tei:p>
     „Vidíš, že sa nehnevám…”
    </tei:p>
    <tei:p>
     „Tak je dobre!… Tak je dobre!…,” kričal ako pobláznený a začal   váľať kotrmelce, preskakovať pníky a vešať sa na stromy.
    </tei:p>
    <tei:p>
     „Čo to robíš?” nechápala Evička.
    </tei:p>
    <tei:p>
     „Teším sa, že si mi odpustila!”
    </tei:p>
    <tei:p>
     Keď sa vybúril, sadol si opäť k Evičke pokorný a tichý ako Belko.   Cítil, že jej musí spraviť radosť, keď je taká dobrá.
    </tei:p>
    <tei:p>
     „Vieš, ja by som nedbal, keby sme aj ušli, ale sa bojím.”
    </tei:p>
    <tei:p>
     „Koho?” pozrela naňho so záujmom Evička.
    </tei:p>
    <tei:p>
     „Báčika Lajoša. On je strašný, keď sa nahnevá. Obenk mu je   spoločníkom. Lapil by nás – a bolo by po nás.”
    </tei:p>
    <tei:p>
     „Veru,” prisvedčila Evička. „Aj daje sa zastrája. Počula som ju   veštiť. Strašné veci rozpráva ľuďom. Všetko vie.”
    </tei:p>
    <tei:p>
     „To je pravda. Báčika Lajoša varovala, aby sme nikde nešli, že sa   nám bude zle vodiť. Ale báčik Lajoš si v poslednom čase nedá povedať.   Daje robí natruc. Mne povedal, že starých už nebude potrebovať. Ožení   sa s Julkou, len čo sa mu podarí robota, na ktorú sa chystá. Potom   vraj musíš týždeň vyhrávať na cimbale a on s Julkou bude od radosti   tancovať… Ale iné som chcel povedať. Lajoš nepočúvol daje. Skoro nás   lapili…”
    </tei:p>
    <tei:p>
     „A kde ste boli?”
    </tei:p>
    <tei:p>
     „Kde? Na nákladnej stanici! A kto vie, kde ešte… Tma bolo. Nevidel   som… Ej, hrozná noc to bola!…,” krútil hlavou.
    </tei:p>
    <tei:p>
     „Čo sa vám prihodilo?”
    </tei:p>
    <tei:p>
     „Našťastie nič. Ale veľa nechýbalo. Rozpoviem ti, aj tak som ti   sľúbil, že ti poviem, čo zavše stvárame s báčikom Lajošom. Len musíš   mlčať, lebo báčik Lajoš je obenk!”
    </tei:p>
    <tei:p>
     Keď Evička prisvedčila, pokračoval:
    </tei:p>
    <tei:p>
     „Báčikovi Lajošovi padli do očú zaplombované vagóny. Kdesi   vysliedil, že v jednom sú zbrane. Povedal, že by to nebol zlý ťah.   Vybrali sme sa natruc starej. Báčikovi vari obenk pošepol, aby vzal   aj koňa. Vysadli sme na Havrana a na ňom sme sa doniesli až pred   nákladnú stanicu. Tam sme Havrana nechali pásť na ostredkoch a my sme   sa pobrali na stanicu. V tme sme sa ľahko prekĺzli pomedzi vagóny k   tým, čo báčikovi padli do očú.”
    </tei:p>
    <tei:p>
     Evička začudovane počúvala.
    </tei:p>
    <tei:p>
     „Ako ste ich otvorili?”
    </tei:p>
    <tei:p>
     „Pozhovej, hneď sa dozvieš. Báčik Lajoš je v takých veciach   majster. Na vagóne prepílil mriežky vetracieho okienka a otvorom ma   vyložil do vagóna. Podobne sme sa dostali aj do zlatníckeho obchodu.   Lenže vtedy ma báčik Lajoš spustil po povraze zo strechy do   svetlíkovej šachty a odtiaľ som preliezol vetracím okienkom do   obchodu.
    </tei:p>
    <tei:p>
     Z vagóna som mal cez okienko vykladať debničky. Lenže debničky   boli ťažké. Podal mi sekerku, aby som vypáčil vrchnák. Ťažko mi to   išlo, debničky boli posťahované aj plechom. Ako som sa tak mordoval,   zrazu nás prekvapili železničiari. Zablikali lampáše, ozvali sa   píšťalky a do vozňov narazil stroj. Báčik Lajoš hneď zmizol. Ale   ja…”
    </tei:p>
    <tei:p>
     Tak sa vžil do svojho položenia, že mu začal stekať pot po   tvári.
    </tei:p>
    <tei:p>
     „A čo ty?”
    </tei:p>
    <tei:p>
     „Nemohol som ujsť z vagóna! Okolo sa plietli železničiari. A tak   sa pekne-krásne vlak pohol – aj so mnou! Bol som v klepci. Na stanici   som sa bál vyskočiť, že ma chytia, a keď sme vyšli zo stanice, vlak   začal uháňať. Kdeže z neho vyskočíš! A čo horšie, nákladné vlaky   nestoja na každej stanici. Obával som sa, že ma vlak odvezie ďaleko.   Ako sa potom vrátim? A keby len to. Čo ak zastane za dňa, uvidia ma a   lapia! Ej, nechcel som sa dať do rúk žandárov! Tí vraj zbojníkov   mrzko drvia!”
    </tei:p>
    <tei:p>
     Aj Evičku začal mrviť strach.
    </tei:p>
    <tei:p>
     „Ako si sa vyslobodil?”
    </tei:p>
    <tei:p>
     „Ako? Nijako! Sedel som na debne a rozmýšľal. Ale nič som   nevymyslel. Aj zlosť ma pochytila. Plakal som, keď som si pomyslel,   že ak ma chytia a zatvoria do áreštu – teba už neuvidím a nebudem ťa   môcť odprosiť…”
    </tei:p>
    <tei:p>
     „Vari naozaj?” usmiala sa príjemne potešená.
    </tei:p>
    <tei:p>
     „Veru hej. Tak mi bolo. A keby som bol aspoň vedel, na ktorú   stranu ma vlak odnáša! Všade tma. Noc. Prebiehali sme popri   železničných zastávkach, ale ani pri jednej vlak nepostál. Potom sme   vošli do tunela. Dym sa vovalil do vagóna. Malo ma zadusiť. Za   tunelom naraz vlak spomalil. Len čo zastal, počul som:
    </tei:p>
    <tei:p>
     „Čhávo!”
    </tei:p>
    <tei:p>
     Báčikov hlas! Vyskočil som z vagóna. Neďaleko stál Havran a báčik   pri ňom. Ufujazdili sme na Havranovi pred prekvapenými železničiarmi.   Cestou mi báčik Lajoš povedal, že predbehol vlak krížom cez horu.   Donútil strážnika, aby vlak zastavil – a bolo po strachu!”
    </tei:p>
    <tei:p>
     Vyčítala mu z tváre radosť i pýchu, že si vedeli poradiť i   navzdory vešteniu starej daje. Nečudovala sa, že ho vábil zbojnícky   život, keď bol taký dobrodružný. No jednako ju nepotešila Lojzkova   zvesť.
    </tei:p>
    <tei:p>
     „Vidím, neteší ťa, že som sa dostal šťastlivo domov,” povedal   vážne. „Už ma nemáš rada…”
    </tei:p>
    <tei:p>
     Evička sa usmiala.
    </tei:p>
    <tei:p>
     „Mám, Lojzko, mám. Ale mala by som ťa ešte radšej, keby si   nekradol…”
    </tei:p>
    <tei:p>
     „Nebudem!” sľuboval, neuvedomiac si, že sľub bude môcť ťažko   splniť. Ale čo by nesľúbil Evičke, keď sa naňho už nehnevá!
    </tei:p>
    <tei:p>
     „Dobre. Ďakujem ti. Uvidím, či dodržíš slovo!”
    </tei:p>
    <tei:p>
     Odrazu zosmutnela.
    </tei:p>
    <tei:p>
     „Kto vie, či sa toho dožijem. Stará daje mi povedala, že mám   pretrhnutú čiaru života,” ukázala Lojzkovi ono miesto, čo ju mátožilo   vo dne v noci. „Hrozí mi vraj nebezpečenstvo. Nevieš aké?”
    </tei:p>
    <tei:p>
     Lojzko pokrútil hlavou.
    </tei:p>
    <tei:p>
     „Hádam vtedy, keby sme ušli. Daje by nás aj potme dovidela a báčik   Lajoš…” pohodil rukou. Ešte nezabudol na bitku, keď Evičke vyzradil,   že je báčik Lajoš zbojník.
    </tei:p>
    <tei:p>
     Áno, aj ona tak cítila, že nebezpečenstvo jej môže hroziť len od   Oláhovcov alebo od báčika Lajoša. O iných, čo by jej zle chceli,   nevedela. Ale ako sa mu vyhnúť, ako? Stará jej povedala, že keby bola   z ich krvi alebo nebola tvrdohlavá, naučila by ju veštiť. Vystríhala   ju, že má počúvať, lebo bude zle. Cítila, že daje počúvať znamenalo   by toľko, ako vzdať sa svojich milovaných rodičov a navždy ostať u   Cigánov. Nie, to nemohla. Radšej smrť. Ale pretože Evička len rada   žila na svete a Devla ju obdaril veľkým darom rozumu, začala   rozumkovať, ako si pomôcť z tohto strašného položenia.
    </tei:p>
    <tei:p>
     Čosi ešte nejasné a hmlisté, ale vábivé ako jediná záchrana,   začalo sa rodiť v jej duši.
    </tei:p>
    <tei:p>
     „A čo myslíš, keby nebolo báčika Lajoša ani starej daje, čiara   života by sa mi zrástla?”
    </tei:p>
    <tei:p>
     Neporozumel.
    </tei:p>
    <tei:p>
     „Akože by ich nebolo? Však sú tu!”
    </tei:p>
    <tei:p>
     „Daje ťažko dýcha…”
    </tei:p>
    <tei:p>
     Lojzko sa zasmial.
    </tei:p>
    <tei:p>
     „O daje sa ty neboj! Či si nepočula, ako vravieva: Do zaúdeného   mäsa červíka ani sekerou nezatlčieš?!”
    </tei:p>
    <tei:p>
     „Človek nemusí len zomrieť. Keď zle robí, môžu ho aj zavrieť…”   Lojzko ju stále nechápal.
    </tei:p>
    <tei:p>
     „Báčika Lajoša nezavrú! Pomáha mu obenk a daje. A kým je tak,   žandári nemajú nad ním moc! To by si mala vedieť!”
    </tei:p>
    <tei:p>
     Na Evičku doľahol ešte väčší smútok.
    </tei:p>
    <tei:p>
     „Tak ty nechceš, aby sa mi čiara života zrástla?”
    </tei:p>
    <tei:p>
     „Ale chcem, čo by som nechcel!” utvrdzoval ju. „Iba neviem, prečo   si taká…”
    </tei:p>
    <tei:p>
     „Aká?”
    </tei:p>
    <tei:p>
     „No taká… Prečo sa toľko vypytuješ…”
    </tei:p>
    <tei:p>
     „Bojím sa. Mám pretrhnutú čiaru života. Aj ty by si sa bál.”
    </tei:p>
    <tei:p>
     „Možno, čo ja viem…”
    </tei:p>
    <tei:p>
     Chvíľu ho nechala na pokoji. Upútal ju čmeliak, márne blúdiaci   ponad zem. Nikde nenachádzal, čo hľadal.
    </tei:p>
    <tei:p>
     „Na akú robotu sa chystá báčik Lajoš?” znovu naštrbila Lojzkovu   trpezlivosť.
    </tei:p>
    <tei:p>
     „Neviem. Nepovedal. Čaká pomocníka. Volá sa Bugzo. Barnabáš   Bugzo.”
    </tei:p>
    <tei:p>
     „A kto je to?”
    </tei:p>
    <tei:p>
     „Ešte som ho nevidel. Báčik Lajoš iba toľko povedal, že   potrebujeme mocného chlapa. A Barnabáš Bugzo vraj vytiahne aj strom   zo zeme!”
    </tei:p>
    <tei:p>
     Oči sa mu rozpálili ako dva žiarivé uhlíky. Zrejme už zabudol na   to, čo sľúbil, že nebude kradnúť a tešil sa na nové dobrodružstvo so   silákom Bugzom. To bol jeho svet. Iný nepoznal, preto sa za iný   nemohol ani oduševniť. A preto sa mu nemohla ani zdôveriť s tým, čo   sa tak nesmelo, bojazlivo rodilo v jej duši.
    </tei:p>
   </tei:div>
   <tei:div type="chapter">
    <tei:head>
     15.  Silák Barnabáš Bugzo
    </tei:head>
    <tei:p>
     Po cigánskej osade sa chytro roznieslo, že za báčikom Lajošom   príde najmocnejší chlap na svete. Pričinil sa o to Lojzko. Každý deň   bičoval detskú zvedavosť vymýšľanými bájkami o sile Barnabáša   Bugzu.
    </tei:p>
    <tei:p>
     „Poradí si aj s medveďom,” dráždil deti. „Chytí ho takto cez poly   – a tresk o zem!”
    </tei:p>
    <tei:p>
     Lenže Lojzko sa nevedel ovládať. Silu Barnabáša Bugzu dokazoval aj   skutkami na deťoch. Preto ho otcovia uplakaných detvákov neraz   obháňali okolo kolíb, kým ho nezachránili stará daje alebo báčik   Lajoš.
    </tei:p>
    <tei:p>
     Evička sa čudovala, prečo báčik Lajoš dovolí Lojzkovi tak tárať o   človeku, ktorého nikdy nevidel. Ba pozdalo sa jej, že ho v tom aj   podporuje. Keď detváky dobiedzali, či Lojzko hovorí pravdu, báčik   Lajoš prikývol:
    </tei:p>
    <tei:p>
     „Áno. Taký je to chlap!”
    </tei:p>
    <tei:p>
     „A kedy príde?”
    </tei:p>
    <tei:p>
     Báčik Lajoš roztiahol prsty na ruke.
    </tei:p>
    <tei:p>
     „Ešte sa toľko ráz vyspíte. Každé ráno zohnite jeden prst, a keď   zohnete ten posledný, potom príde.”
    </tei:p>
    <tei:p>
     Na piaty deň rozkázal dade Oláhovi vypratať všetko z voza a   odstrániť aj koryto spod rázvory. Sám uvoľnil spruhy, poskladal   plachtu a odniesol ju do veštiarne starej daje.
    </tei:p>
    <tei:p>
     „Idem s Lojzkom na brod umyť kone a voz,” oznámil jej. „Potom   pôjdeme na stanicu.”
    </tei:p>
    <tei:p>
     „A kde bude spať?”
    </tei:p>
    <tei:p>
     „O to sa nestarajte. Barnabáš je ako vták. Sám si nájde   bidlo.”
    </tei:p>
    <tei:p>
     Daje prižmúrila oči a zadívala sa mu kdesi ponad hlavu.
    </tei:p>
    <tei:p>
     „Čo zas vetríte?”
    </tei:p>
    <tei:p>
     „Nič, Lajko, nič,” strhla sa. Zamlčala, že ho videla, ako sa   chystá na sobáš. Bol celý v čiernom. Aj pierko mal čierne.
    </tei:p>
    <tei:p>
     Pousmial sa.
    </tei:p>
    <tei:p>
     „Ešte vás mátoží, akú robotu mám s Barnabášom?”
    </tei:p>
    <tei:p>
     „Uhádol si moju starosť,” prikývla.
    </tei:p>
    <tei:p>
     „Koľko ráz som vám už povedal, že mi pomôže postaviť dom? Prečo   neveríte?”
    </tei:p>
    <tei:p>
     „Neviem, Lajko, neviem. Alebo ma vidmo klame, alebo ty.”
    </tei:p>
    <tei:p>
     Pohodil rukou a vyšiel zo šiatra.
    </tei:p>
    <tei:p>
     Dlho hľadela za ním a povážlivo krútila hlavou. Ani si nevšimla,   že Evička sedí na pokrovčeku pred vchodom do šiatra a pozoruje jej   ustarostenú tvár.
    </tei:p>
    <tei:p>
     „Satan ho má v moci, satan…,” nahlas vyjadrila svoje   myšlienky.
    </tei:p>
    <tei:p>
     „Koho, daje? Báčika Lajoša?”
    </tei:p>
    <tei:p>
     Stará sa strhla.
    </tei:p>
    <tei:p>
     „Ale nikoho, dievka moja, nikoho,” zaraz ju odpútala od svojich   starostí. „Tam pri voze je zopár krumplíkov. Hoď ich do pahreby. Ide   mi chuť na ne.”
    </tei:p>
    <tei:p>
     Evička hodila zemiaky do pahreby a prihrnula žeravým uhlím. Ale   kým ich dopiekla, detváky ich povyťahovali. Ostali iba dva. Doniesla   ich starej do šiatra a čakala, že ju vyhreší.
    </tei:p>
    <tei:p>
     „Iba dva boli?” opýtala sa, a keď sa jej Evička chcela   ospravedlniť, zodvihla kostnatú ruku. „Jedlo patrí tomu, kto je   hladnejší.” Vzala za hrsť bylín a podala Evičke. „Mne postačí aj čaj.   Postav do hrnca na pahrebu, a kým zovrie, pomôž starému   poupratovať.”
    </tei:p>
    <tei:p>
     Pred Berkiovie chalupou morila dade Oláha hŕba všelijakého   haraburdia z voza, ktoré im slúžilo, keď boli na cestách. Bezradne ho   prehadzoval, kým neprišla stará Berkiová. Poradila mu, aby ležisko z   voza povynášal na povalu.
    </tei:p>
    <tei:p>
     Dade Oláh rozkázal Evičke všetky veci podonášať na podstenu,   odkiaľ sa s nimi teperil po rebríku na povalu. Potil sa, hrešil,   klial a šomral, že ho báčik Lajoš zavalil takou robotou. Pri dome   ostalo jedine koryto spod rázvory a kováčsky riad. Dade Oláh nikdy   nevedel, kedy ho núdza prinúti robiť vrtáky, reťaze a kováčske   klince.
    </tei:p>
    <tei:p>
     Aj Evička – tak ako ostatné deti – so vzrušením očakávala večer,   keď báčik Lajoš privezie do tábora Barnabáša Bugzu. Lojzko jej   povedal, že Barnabáš Bugzo urobí večer pri vatre predstavenie.   Prikázal jej, aby o tom nikomu nepovedala. Ale vedeli o tom všetky   deti. S vreskom sa ponaliepali na voz okolo Lojzka a báčika Lajoša.   Museli ich odviezť na brod. Tam poumývali voz. Pod blatom a špinou sa   objavil žltý a červený náter ešte z tých čias, keď ho báčik Lajoš   kúpil od vychýreného kolára. Vyzeral celkom pekne – ako nový. I kone,   vydrhnuté slamennými vechťami a opláknuté vodou, sa leskli čistotou.   Jedine, čo ostávalo špinavé, boli deti. Preto im báčik Lajoš   nedovolil znovu na voz, aby ho svojimi špinavými handrami neumazali.   Pribehli do osady hodnú chvíľu za vozom.
    </tei:p>
    <tei:p>
     Báčika Lajoša už očakávala Julka v lesklých hodvábnych šatách a so   šípovou ružou v čiernych vlasoch.
    </tei:p>
    <tei:p>
     Evička sa nehlásila k nim
     <tei:emph>
      .
     </tei:emph>
     Ak bude Julka chcieť,   zavolá ju. Ale nezavolala. Tak iba so smútkom pozorovala   vynaliezavosť detí. Keď sa dozvedeli, že najmocnejšiemu mocnárovi na   svete pôjde naproti aj Julka, ovenčili voz nevädzou, šípovými ružami   a králikmi. Venčili skoro do večera. A keď večer začal vyšívať na   nebi všelijaké vzory trblietavými hviezdami, Lojzko šibol kone.
    </tei:p>
    <tei:p>
     „Hijó, Bandi! Čihí, Havran!”
    </tei:p>
    <tei:p>
     Tváril sa tak vznešene, akoby viezol na sobáš nevestu so   ženíchom.
    </tei:p>
    <tei:p>
     Na križovatke chcel odbočiť do mesta. Báčik Lajoš nedovolil.
    </tei:p>
    <tei:p>
     „Pohýnaj rovno! Báčik Barnabáš nepríde do mesta.”
    </tei:p>
    <tei:p>
     „A kde?”
    </tei:p>
    <tei:p>
     „Uvidíš!”
    </tei:p>
    <tei:p>
     Ďalej sa nepýtal. Prichodilo mu dávať pozor, aby kone vo večernom   šere nezišli z cesty. Vrbiny a koncert žiab prezrádzali močaristý   kraj.
    </tei:p>
    <tei:p>
     Cesta sa pred nimi vlnila ako belavý stuheľ bez konca. No Lojzko   neraz poháňal kone v noci. Viedol ich citlivo. Preto si ani nevšímal,   čo si báčik Lajoš s Julkou hrkútajú. Ale keď spomenuli Barnabáša   Bugzu, zbystril sluch.
    </tei:p>
    <tei:p>
     „Už dávno som ho nevidela. A dobre si všetko prehútal?”
    </tei:p>
    <tei:p>
     „Dobre.”
    </tei:p>
    <tei:p>
     „Ale jedno mi musíš sľúbiť!”
    </tei:p>
    <tei:p>
     „Čo?”
    </tei:p>
    <tei:p>
     „Že potom hneď odídeme k nám.”
    </tei:p>
    <tei:p>
     „Prečo?”
    </tei:p>
    <tei:p>
     „Bojím sa.”
    </tei:p>
    <tei:p>
     „Čoho?”
    </tei:p>
    <tei:p>
     „Že sa ti niečo stane. Daje varovala.”
    </tei:p>
    <tei:p>
     „Daje tára.”
    </tei:p>
    <tei:p>
     „Netára. Nedáš si povedať.”
    </tei:p>
    <tei:p>
     „Ale dám!” chlácholil ju Lajoš. „Neboj sa. Budeme tí poslední, na   koho padne podozrenie.”
    </tei:p>
    <tei:p>
     „A keď nie, čo potom?”
    </tei:p>
    <tei:p>
     „Čo potom?…” Dosť dlho hľadal odpoveď. „Dosial mi obenk pomáha,   pomôže aj potom.”
    </tei:p>
    <tei:p>
     Julku jeho odpoveď neuspokojila. Ďalej ho prehovárala.
    </tei:p>
    <tei:p>
     „Nie, Lajko. Pristaň na to, čo som už povedala. Barnabáš je môj   bratanec. Prichádza sem hlavne kvôli mne, aby sa nám ľahšie žilo, keď   sa vezmeme. Je zadobre s Kvikom. A Kvik nie je obyčajný vajda ako váš   Rafael. Kvik je ozajstný cigánsky kráľ. Má aj zlatú korunu. Vládne u   nás všetkým Cigánom.”
    </tei:p>
    <tei:p>
     Báčik Lajoš sa ticho zasmial.
    </tei:p>
    <tei:p>
     „Lenže ja neuznávam nijakú cigánsku vrchnosť.”
    </tei:p>
    <tei:p>
     „Kvika u nás majú všetci radi. Barnabáš by bol neraz tvrdol, keby   nie on. Kvik má svojich ľudí aj medzi políciou, ktorí ho včas   varujú.”
    </tei:p>
    <tei:p>
     „Hej?” začudoval sa báčik Lajoš. „Tak je šikovnejší ako náš. Akže   pôjdem, Julka moja, tak len preto, že som sa s naším rozkmotril.” A   zvrtol reč iným smerom.
    </tei:p>
    <tei:p>
     „Nedriemeš?” oslovil Lojzka.
    </tei:p>
    <tei:p>
     „Nie.”
    </tei:p>
    <tei:p>
     „Nechceli by sme kŕkať so žabami! Vidíš tam to svetlo vľavo pred   nami?”
    </tei:p>
    <tei:p>
     Lojzko sa rozhliadol. Mesto za nimi sa prepadlo do tmy.   Prezrádzala ho už len jasnejšie osvetlená obloha. Pred nimi vľavo   žmurkali svetlá akejsi dediny.
    </tei:p>
    <tei:p>
     „Vidím.”
    </tei:p>
    <tei:p>
     „Tam ideme.”
    </tei:p>
    <tei:p>
     Ale „tam” musel Lojzko poháňať ešte hodnú chvíľu, kým sa cesta   priblížila k trati. Na mieste, kde cesta zabočovala cez trať, zastali   pred stiahnutými závorami. Vedľa stál strážny domček.
    </tei:p>
    <tei:p>
     Zastávka.
    </tei:p>
    <tei:p>
     Lojzko ostal pri koňoch, Julka s báčikom Lajošom išli na zastávku.   Pred strážnym domčekom, v ktorom bol len byt strážnika a výdajňa   lístkov, na lavičke pod škamravou lampou sedeli dve ženičky s   batohmi. Strážnik ešte vydával lístky. Pred pokladnicou zahliadli   akéhosi chlapa s dievčatkom. Boli po mestsky oblečení. Vymieňali si   lístky. Plné kabely prezrádzali, že boli v dedine na návšteve a   vracajú sa do mesta.
    </tei:p>
    <tei:p>
     O chvíľu vyšiel strážnik s lampášom. Pristavil sa pri Julke a   báčikovi Lajošovi.
    </tei:p>
    <tei:p>
     „Vy už máte lístky?”
    </tei:p>
    <tei:p>
     „Nepotrebujeme. Prišli sme len naproti,” odpovedal mu báčik   Lajoš.
    </tei:p>
    <tei:p>
     Viacej si ich nikto nevšímal. O chvíľu prihrmel vlak. Zaškrípali   hamovky, hrmot ťažkého železa náhle prestal. Iba lokomotíva pokojne   odfukovala.
    </tei:p>
    <tei:p>
     Cestujúci zostúpili i vystúpili. Ale Barnabáša Bugzu márne   vyzerali medzi nimi.
    </tei:p>
    <tei:p>
     „Ešte ma neoklamal. Vždy dodržal slovo,” utrúsila sklamaná Julka,   keď vlak odfučal a poberali sa z nástupišťa k vozu. Vtom sa od trate   ozval jeden hvizd dlhý a jeden krátky.
    </tei:p>
    <tei:p>
     Zdúpneli.
    </tei:p>
    <tei:p>
     „To je Báško!” zajasala Julka. „Nože mu tak isto odpovedz!”
    </tei:p>
    <tei:p>
     Lajoš zahvízdal podobne, ako počul.
    </tei:p>
    <tei:p>
     O chvíľu sa objavila v temrave pri trati čierna, široká postava,   vlečúca v každej ruke kufor.
    </tei:p>
    <tei:p>
     Julka mu pobehla naproti.
    </tei:p>
    <tei:p>
     „Báško! Vitaj!”
    </tei:p>
    <tei:p>
     A báčik Lajoš doložil:
    </tei:p>
    <tei:p>
     „Už sme mysleli, že neprídeš!”
    </tei:p>
    <tei:p>
     „Nechcel som sa zbytočne vytŕčať s týmito kuframi. Zoskočil som   vzadu.”
    </tei:p>
    <tei:p>
     „Daj! Pomôžem!” ponúkol sa báčik Lajoš, ale hneď pustil kufor na   zem.
    </tei:p>
    <tei:p>
     „Uf!” osŕkal, ani čo by sa bol popálil na dlani.
    </tei:p>
    <tei:p>
     „To je nie pre takého chlapa, ako si ty!” uškrnul sa Barnabáš   Bugzo. A hneď dodal, aby Lajoša neurazil. „Ale každý sa vyznáme vo   svojom, však, Lajko?”
    </tei:p>
    <tei:p>
     A vyhodil oba kufre na voz ani čo by bol v nich páper. Podľa   dopadu usúdil Lojzko, aké boli ťažké, čo v nich priviezol Barnabáš   Bugzo?
    </tei:p>
    <tei:p>
     Báčik Lajoš si sadol k nemu na kozlík, svoje miesto pri Julke   uvoľnil svojmu bratancovi. Hneď začali medzi sebou hovoriť rečou, akú   Lojzko počul, keď s mladým Berkim prichádzali ľudia od poľských   hraníc. Julka mu čosi vážne dohovárala. A Barnabáš Bugzo jej   prisviedčal hrubým hlasom:
    </tei:p>
    <tei:p>
     „Hm. Hm.”
    </tei:p>
    <tei:p>
     Ani čo by štrngal prstom na base.
    </tei:p>
    <tei:p>
     O chvíľu, keď zmĺkli, ozval sa Barnabáš Bugzo:
    </tei:p>
    <tei:p>
     „Lajko, a všetko je v poriadku?”
    </tei:p>
    <tei:p>
     „Hej. Zajtra sa presvedčíš.”
    </tei:p>
    <tei:p>
     „Ak sa nám ťah podarí, budeme musieť chytro zmiznúť.”
    </tei:p>
    <tei:p>
     „Prečo? Kým prehrmí, uchýlime sa pod Jastrabiu skalu.”
    </tei:p>
    <tei:p>
     „To nebude stačiť. Poštveme na seba políciu celej krajiny. Uznaj,   Lajko, Julka má pravdu.”
    </tei:p>
    <tei:p>
     Keď Lajoš neodpovedal ani tak, ani onak, Barnabáš Bugzo ďalej   húdol svoje.
    </tei:p>
    <tei:p>
     „Je to aj moja podmienka. Ak sa ti nepáči, nech všetko čert vezme!   Zajtra odídeme s Julkou domov.”
    </tei:p>
    <tei:p>
     To už bolo priveľa na báčika Lajoša. Julku mal rád, ale priľnul aj   k horám, pod ktorými vyrastal. Poskytovali mu voľnosť, slobodu a   nadovšetko bezpečnosť. Bez nich by sa nebol stal tým, čím bol. Hory   mu prirástli k srdcu ako druhá milá. Láskal sa s ňou vždy na   Jastrabej skale, keď sa prehŕňal v zlate a drahokamoch. Ťažko mu bolo   rozhodnúť sa. No predsa sa rozhodol.
    </tei:p>
    <tei:p>
     „A sú hory aj u vás?”
    </tei:p>
    <tei:p>
     „Pravdaže sú.”
    </tei:p>
    <tei:p>
     „A prijmú našinca?”
    </tei:p>
    <tei:p>
     „Prijmú, Lajko. Čo by neprijali?”
    </tei:p>
    <tei:p>
     „Dobre. Ale čo so starými? Daje mi bude chýbať.”
    </tei:p>
    <tei:p>
     „Postaráme sa aj o nich, aby mali z čoho žiť. Neskoršie môžu prísť   za tebou.”
    </tei:p>
    <tei:p>
     Keď si ťapli do dlaní, čo znamenalo, že sa o všetkom dohodli,   Lojzko sa bojazlivo opýtal:
    </tei:p>
    <tei:p>
     „Vezmete aj mňa?”
    </tei:p>
    <tei:p>
     Namiesto báčika Lajoša ozval sa Barnabáš Bugzo.
    </tei:p>
    <tei:p>
     „A to je kto?”
    </tei:p>
    <tei:p>
     „Môj malý pomocník.”
    </tei:p>
    <tei:p>
     „Nerád vidím deti pri našej robote!”
    </tei:p>
    <tei:p>
     „Dobre. Postarám sa, aby neprekážal,” odpovedal sucho báčik   Lajoš.
    </tei:p>
    <tei:p>
     Slová báčika Lajoša Lojzka veľmi zarmútili. Pošliapali jeho   slávnostnú náladu. Smutne poháňal kone na spiatočnej ceste.
    </tei:p>
    <tei:p>
     Keď došli do osady v agátovej hôrke, chýlilo sa už k polnoci. Ale   čo vládalo chodiť, všetko bdelo. Detváky i starí. Očakávali pri ohni   najsilnejšieho siláka. Nechýbal medzi nimi ani Rinaldo Rafael. Sedel   pri starej daje a vedľa dade Oláha túlila kolienka k ohňu Evička,   lebo ju od chrbta mrvila zima.
    </tei:p>
    <tei:p>
     Všetci upierali zraky na Barnabáša Bugzu, len čo sa ocitol vo   svite nočnej vatry. Na sebe mal pelerínu s kapucňou na hlave. Ani   mních. Sotva si ju obnažil, uvideli jeho čierne, bujné vlasy, obrvy   zrastené nad splošteným nosom a široké ústa od ucha k uchu. Hlava s   hrdlom tvorili jeden súvislý valec, posadený medzi širokými   ramenami.
    </tei:p>
    <tei:p>
     Julka ho predstavila Rinaldovi Rafaelovi, Oláhovcom, Berkiovcom a   Lakatošovcom. Potom odišli do Julkinej letnianky na večeru. Vošiel za   nimi aj báčik Lajoš.
    </tei:p>
    <tei:p>
     Evička hneď pobadala, že sa Lojzko vrátil ani zbitý psík.
    </tei:p>
    <tei:p>
     „Čo sa ti stalo?” opýtala sa ho, keď prišiel k nim.
    </tei:p>
    <tei:p>
     „Nič.”
    </tei:p>
    <tei:p>
     „Ale predsa!”
    </tei:p>
    <tei:p>
     Pozrela mu prenikavo do očú. Nezniesol jej čistý pohľad. Odbehol   do tmy.
    </tei:p>
    <tei:p>
     Našla ho v agátovej hôrke. Ležal na pažiti a plakal.
    </tei:p>
    <tei:p>
     „Čo ti je?”
    </tei:p>
    <tei:p>
     Chvíľu mlčal. Potom pomaly, ťažko povedal:
    </tei:p>
    <tei:p>
     „Báčik Bugzo chce odviesť s Julkou aj báčika Lajoša.”
    </tei:p>
    <tei:p>
     „Kde?”
    </tei:p>
    <tei:p>
     „Neviem. K nim. Ta, preč.”
    </tei:p>
    <tei:p>
     Evička zajasala.
    </tei:p>
    <tei:p>
     „Kto ti povedal?”
    </tei:p>
    <tei:p>
     „Počul som, ako sa zhovárali. Už je tak.”
    </tei:p>
    <tei:p>
     „A ty sa netešíš?” Myslela na ich predošlý rozhovor, keď jej   sľuboval, že by s ňou aj ušiel, ale sa bojí báčika Lajoša. Zrejme už   na to zabudol.
    </tei:p>
    <tei:p>
     „Nie,” odpovedal jej. „Starých tu nechajú. Budeme každý deň   žobrať.”
    </tei:p>
    <tei:p>
     „A nepustia sa do tej roboty, čo si spomínal?”
    </tei:p>
    <tei:p>
     „Pustia. Až potom odídu.”
    </tei:p>
    <tei:p>
     „A povieš mi, čo budú robiť?”
    </tei:p>
    <tei:p>
     „Ťažko. Báčik Bugzo nechce, aby som chodil s nimi.”
    </tei:p>
    <tei:p>
     Tu teda pramenil Lojzkov smútok. Chápala ho, ale nevzdávala sa   nádeje stoj čo stoj vypátrať, čo chcú Lajoš s Bugzom podniknúť. Musí   to byť odvážny a nebezpečný čin, keď Bugzo nedôveroval ani   najbližšiemu Lajošovmu pomocníkovi.
    </tei:p>
    <tei:p>
     Od ohňa sa ozval detský krik:
    </tei:p>
    <tei:p>
     „Báčik Bugzo! Báčik Bugzo!”
    </tei:p>
    <tei:p>
     Z Julkinej letnianky vyšiel Barnabáš Bugzo. Rozkročil sa medzi   deťmi ani obor medzi trpaslíkmi a spýtal sa, čo chcú.
    </tei:p>
    <tei:p>
     „Predstavenie! Urobte nám predstavenie!”
    </tei:p>
    <tei:p>
     Barnabáš Bugzo si vyzliekol kabát. Belasé pruhy na bielom tričku   div nepukali na svalnatom tele. Posadil si jedno dieťa na hlavu,   ďalšie dve na plecia, potom sa zohol a na každé rameno sa mu ulapili   ešte dve deti. Vstal a tak s roztiahnutými ramenami, na ktorých   niesol šesť detí a jedno na hlave, akoby nič – urobil kolotoč. Potom   ich opatrne poskladal. Ale deťom to nestačilo.
    </tei:p>
    <tei:p>
     Barnabáš Bugzo sa rozhliadol dookola. Padlo mu do očú rovné, dosť   hrubé obručové železo, ktoré mal dade Oláh pripravené na zadné   kolesá.
    </tei:p>
    <tei:p>
     „Dovolíte?” opýtal sa dade Oláha. „Pomôžem vám, len prineste   upínadlo.”
    </tei:p>
    <tei:p>
     Prekvapený starý Oláh nevedel, na čo potrebuje Barnabáš Bugzo   upínadlo. Svitlo mu až vtedy, keď Bugzo vzal zadné koleso z voza a   prikotúľal ho k obručovému železu. Koniec železa pripevnil upínadlom   o bahor kolesa, položil ho na ploskú skalu a – hup!
    </tei:p>
    <tei:p>
     Silou rúk a váhy svojho tela obkrúcal Bugzo hrubú obruč okolo   kolesa ani slamku, kým sa nespojili oba konce.
    </tei:p>
    <tei:p>
     Poľahky urobil sám prácu, s ktorou si často nevedeli poradiť ani   traja hybkí chlapi, najmä keď bolo obručové železo hrubé a tvrdé. Ani   si len nevydýchol. Čosi-kamsi ohnul okolo kolesa aj druhé obručové   železo. Starému Oláhovi ostávalo už len oba konce znitovať, zvariť a   natiahnuť na koleso.
    </tei:p>
    <tei:p>
     „Ďakujem, ďakujem!” kričal dade Oláh a tlieskal ako ostatní, čo   ich ohromila Bugzova sila.
    </tei:p>
    <tei:p>
     „Máte povrazy?” znovu sa opýtal Bugzo báčika Oláha.
    </tei:p>
    <tei:p>
     „Máme!” prikývol rozjarený starý Oláh a hneď doniesol nový povraz,   určený na pobočky konského postroja.
    </tei:p>
    <tei:p>
     „Kto ma priviaže o strom tak, aby som sa nemohol vyprostiť?”
    </tei:p>
    <tei:p>
     Chlapi sa bezradne obšívali, kým sa neprihlásil sám Rinaldo   Rafael.
    </tei:p>
    <tei:p>
     „Ja ťa priviažem!”
    </tei:p>
    <tei:p>
     Vstal a vážne pristúpil k Bugzovi. Nazdával sa, že ide o podfuk.   Stávalo sa, že pri takýchto kumštoch chlapi boli dohovorení a   priviazaný sa ľahko vymotal z povrazu. Rafael bol pripravený trochu   skrotiť siláctvo Barnabáša Bugzu.
    </tei:p>
    <tei:p>
     Barnabáš Bugzo sa pri agátovom strome rozkročil a začal zhlboka   dýchať a nadúvať prsia.
    </tei:p>
    <tei:p>
     „Keď prižmúrim oči,” povedal vajdovi, „môžete ma priväzovať.”
    </tei:p>
    <tei:p>
     Rinaldo Rafael nežartoval. Len čo Barnabáš Bugzo privrel   mihalnice, začal ho povrazom omotávať, až Bugzo sipel od bolesti. Ale   čím viac ho sťahoval a priväzoval o strom, tým viac sa Bugzo   nafukoval, div sa mu oči nevygúľali.
    </tei:p>
    <tei:p>
     „Nie tak tuho! Veď je to iba žart!” gánili chlapi na Rafaela, keď   videli, ako Bugzovi sinie tvár. No Rafael sa nedal ovplyvniť. Vykonal   poctivo, čo si zaumienil. Naposledy zakosílil koniec povrazu na   niekoľko hrč.
    </tei:p>
    <tei:p>
     „Prosím, nech sa páči vyprostiť!” uklonil sa Bugzovi a šiel si   pokojne sadnúť na svoje miesto.
    </tei:p>
    <tei:p>
     Všetci očakávali, ako sa Barnabáš Bugzo vyprostí z takého   dokonalého poviazania. Veď celý bol pripútaný k stromu. No Barnabáš   Bugzo nepohol ani len prstom, iba nafúknutú hruď začal pomaly   splošťovať. Povrazy sa navidomoči uvoľňovali, akoby ho Rinaldo Rafael   nebol krížom-krážom posťahoval. O chvíľu sa zošmykol z neho celý   povraz. Vzal ho pred zrakmi plnými údivu a podal vajdovi.
    </tei:p>
    <tei:p>
     „Prosím!”
    </tei:p>
    <tei:p>
     „Chlap si!” pochválil ho Rinaldo Rafael.
    </tei:p>
    <tei:p>
     A nielen on. Všetci. Oduševnil najmä mládež. Chlapi vylovili   Lojzka spomedzi seba a tlačili ho k Barnabášovi Bugzovi, lebo on mu   robil pred príchodom najväčšiu reklamu, aby im ukázal, ako vie   vytrhnúť strom zo zeme.
    </tei:p>
    <tei:p>
     „Ach, to si ty, kočiš?” oslovil Lojzka. „Dobre, vytrhnem. Len si   trochu vydýchnem.”
    </tei:p>
    <tei:p>
     Prisadol si k Julke.
    </tei:p>
    <tei:p>
     „Neublížil ti?” opýtala sa ho. „Sťahoval ťa ako divý.”
    </tei:p>
    <tei:p>
     „Trochu ma pooškuľoval. Ale to nič!”
    </tei:p>
    <tei:p>
     Z vďačnosti ho chlapi chceli počastovať pálenkou a vínom.   Odmietol. Upil si trochu vody a vstal.
    </tei:p>
    <tei:p>
     „Kočiš, kde si?” hľadal zrakom Lojzka.
    </tei:p>
    <tei:p>
     „Tu!”
    </tei:p>
    <tei:p>
     „Tak poď! Ideme vytrhnúť ten strom.”
    </tei:p>
    <tei:p>
     Razom sa všetci odlepili od ohňa a celý húf sa pohol za nimi   hlbšie do lesíka.
    </tei:p>
    <tei:p>
     Barnabáš Bugzo si vybral dosť hrubý agát. Zaprel sa plecom do   kmeňa. Skúšal jeho pevnosť.
    </tei:p>
    <tei:p>
     „Nevidíme! Nevidíme!” kričali tí vzadu. „Odstúpte sa! Urobte   svetlo!”
    </tei:p>
    <tei:p>
     Chumáč tiel sa na jednej strane trochu rozchlpil a svit ohňa   rozriedil tmu aspoň natoľko, že videli tmavú Bugzovu postavu, ako zo   všetkých strán sprobúva strom. Napokon sa zaprel do kamenistého   briežku, zhrbil sa a pomaly sa vystieral, akoby mu agát zavadzal a   chcel ho odtisnúť.
    </tei:p>
    <tei:p>
     Nikto nečakal, čo sa náhle stalo! Ozval sa chrapot koreňov priam   pod nohami. Strom sa zľakol sily človeka – začal mu ustupovať.
    </tei:p>
    <tei:p>
     „Ujdite!” zvrešťal ktosi, keď sa strom naklonil.
    </tei:p>
    <tei:p>
     Ľudia poodskakovali. Lenže Bugzo sa zaprel znovu a agát tlačil na   opačnú stranu. Zachvela sa zem a zasa zaprašťali korene. Teraz už   Bugzo rozkázal:
    </tei:p>
    <tei:p>
     „Odstúpte sa!”
    </tei:p>
    <tei:p>
     Urobili veľký kruh, aby ich nezasiahol vrcholec stromu a čudovali   sa, ako mu Bugzo trhal putá so zemou, kým sa bezmocne neovalil na   susedné stromy. Vtedy zasiahol Rinaldo Rafael:
    </tei:p>
    <tei:p>
     „Prestaň, aby si niekomu neublížil. Si naozaj valibuk!”
    </tei:p>
    <tei:p>
     „Valibuk! Valibuk!” rozkričali sa deti.
    </tei:p>
    <tei:p>
     Nadšenie nemalo konca-kraja. Také niečo ani starí ani mladí v   cigánskej osade nevideli ani nezažili. Radosť sa objala so spevom a   spev s tancom. Lakatošovci neprestávali hrať a hrali, hrali, kým   všetkých neutancovali. Osada potom stíchla. Zaspala. A v spánku   zabudla na Barnabáša Bugzu, ktorý sa zababušil do peleríny, stiahol   si kapucňu na hlavu a uložil sa k spánku prostred agátovej hôrky.
    </tei:p>
    <tei:p>
     Tam ako vták našiel svoje bidlo.
    </tei:p>
   </tei:div>
   <tei:div type="chapter">
    <tei:head>
     16.  Nové pracovisko
    </tei:head>
    <tei:p>
     Stará daje tej noci nezažmúrila oči. Lojzko v obave, aby báčik   Lajoš neodišiel, jej vyzradil, o čom sa s Bugzom rozprávali. Daje už   dávno šípila, že Lajoš je voči nej neúprimný. Ale s tým nikdy   nepočítala, že by ich opustil. Sľuboval, že postaví dom, kde bude v   starobe príchyľa aj pre nich. No keď prižmúrila zrak a obrátila tvár   k rovienke medzi agátmi, kde mal stáť, videla len zborenisko.
    </tei:p>
    <tei:p>
     Vytiahla sa zo šiatra onedlho po východe slnca. Vzala zapekačku a   napchala ju tabakom s úmyslom, že ju vpichne do pahreby. Pri   rozjarenej nálade a tanci nevenovali pozornosť ohňu. Pod popolom   tlelo už len pár uhlíkov. Vošla do hôrky nazbierať raždia. A tam   naďabila na spiaceho Bugzu. Bol celý zababušený v peleríne, iba čižma   trčala spod nej.
    </tei:p>
    <tei:p>
     Triaška ju zmrvila.
    </tei:p>
    <tei:p>
     Chytro nazbierala raždia a vrátila sa k ohňu. O chvíľu bafkala z   fajočky a hútala, prehutovala, čo robiť. Cítila, že sa stávala   zbytočnou, nepotrebnou a Lajošovi zrejme bola už na ťarchu, keď sa   jej chcel zbaviť. Pritúlila ho ako sirotu, vychovala, ale svoju krv   mu do žíl vliať nemohla. Ostal po otcovi prudký, vášnivý, odvážny a   často aj bezohľadný. Márne mu pripomínala otca. Dorúbali ho valasi,   keď mu nestačil jeden baran a z pažravosti išiel po druhého. Ak s   Bugzom niečo vyparatia, príde polícia a bude zle aj s ňou. Pre   Evičku. Tohto sa najväčšmi bála. Odkedy ju upozornil Rinaldo Rafael,   aby Evičku vrátila rodičom, neraz premýšľala, ako sa vyšmyknúť spod   zodpovednosti. Teraz sa naskytla príležitosť. Vráti dievča a obviní   Lajoša. Zavrú ho. Prekazí svadbu. Tu ostane a možno, keď ho pustia,   príde na iné myšlienky. Čím viac o tom prehutovala, tým viac verila,   že je to pre ňu i pre Lajoša jediná záchrana. Rozhodla sa, že vyčká,   čo budú robiť, až potom… Lajko jej to musí odpustiť.
    </tei:p>
    <tei:p>
     Lajoš práve vtedy zišiel po rebríku z povaly Berkiovie chalupy.   Spal tam pri dade Oláhovi. Rozhliadol sa dookola a povytiahol údy.   Keď videl starú daje, podišiel k ohňu.
    </tei:p>
    <tei:p>
     „Ešte tu nebol Barnabáš?”
    </tei:p>
    <tei:p>
     „Nie, Lajko.”
    </tei:p>
    <tei:p>
     „A prečo nespíte?”
    </tei:p>
    <tei:p>
     „Nemôžem, Lajko môj, nemôžem.”
    </tei:p>
    <tei:p>
     „Hádam vám je v šiatri tvrdo.”
    </tei:p>
    <tei:p>
     „Možno.”
    </tei:p>
    <tei:p>
     „Idem ho zobudiť.”
    </tei:p>
    <tei:p>
     „Choď.”
    </tei:p>
    <tei:p>
     Hľadela za ním, ako vošiel hlbšie do lesíka a pristavil sa pri   Bugzovi.
    </tei:p>
    <tei:p>
     O chvíľu prišli k ohňu. Lajoš zobudil Julku. Priniesla im jesť.   Naraňajkovali sa a rýchlo odišli do mesta.
    </tei:p>
    <tei:p>
     „Pozhovej trochu,” pristavila daje Julku, keď si strapatá a   nevyspatá chcela ísť ľahnúť.
    </tei:p>
    <tei:p>
     „Čo chcete?”
    </tei:p>
    <tei:p>
     „Lajoš je bohatý človek. Má ukryté poklady na Jastrabej skale.   Budete mať z čoho žiť. Mala by si mu dáko dohovoriť, aby si našiel   statočnú robotu.”
    </tei:p>
    <tei:p>
     „Veď ju práve išli hľadať.”
    </tei:p>
    <tei:p>
     Milučko sa pritúlila k daje a dôverne jej zaštebotala do ucha:   „Nebojte sa. Ja mám tiež rozum. Nič sa im nestane.”
    </tei:p>
    <tei:p>
     „Dobre, dievka moja, dobre. Stará daje ťa chcela len varovať, aby   tvoje dobré srdce neuvädlo od bolesti a z tvojich krásnych čiernych   očú slzy nevyplavili zrak. Keď ste všetci zajedno, už budem   mlčať.”
    </tei:p>
    <tei:p>
     Vošla do šiatra, ľahla si k spiacemu Lojzkovi a prižmúrila   oči.
    </tei:p>
    <tei:p>
     „Ó, Devla! Dobrotivý Devla!” šepkala suchými, popukanými gambami.   „Nezatracuj starú daje, tvoju vernú služobnicu, že dvíha prst proti   vlastnej krvi. Ak vnukneš milosrdnejší skutok, vďačne ho urobí.
    </tei:p>
    <tei:p>
     Ale netrestaj ju v starobe biedou a osamotenosťou. Dožič, aby   dokonala spokojne medzi svojimi, ktorým nikdy neublížila.”
    </tei:p>
    <tei:p>
     Potom tvrdo zaspala. Opustila ju starosť o Lajoša, ktorý v dobrej   nálade kráčal s Barnabášom Bugzom do mesta v ústrety novému   dobrodružstvu.
    </tei:p>
    <tei:p>
     „Kde najprv ideme?” opýtal sa Barnabáš, keď došli k mestu.
    </tei:p>
    <tei:p>
     „Za palierom.”
    </tei:p>
    <tei:p>
     „Ja by som chcel najprv vidieť to naše nové pracovisko.”
    </tei:p>
    <tei:p>
     Lajoš mu neodporoval. Prešli cez most na hlavnú ulicu. Pretínala   mesto od severu na juh. V tejto priestrannej ulici sa sústreďoval   rušný obchodný život. Nebolo domu, kde by nebol obchod s výkladnými   skriňami. Pri kostole zabočili do úzkej uličky. Vyúsťovala na neveľké   námestie, plné detského džavotu.
    </tei:p>
    <tei:p>
     Tu naproti školám sa týčila pošmúrna dvojposchodová budova s   nápisom: ĽUDOVÁ BANKA. Uzatvárala blok domov, ktorý sa tiahol k   námestiu pomedzi dve úzke uličky obytnej štvrti. Boli vydláždené   drevenými kockami. Preto vyšnú nazvali Dubovou a nižnú Bukovou   ulicou.
    </tei:p>
    <tei:p>
     Lajoš významne mrkol na budovu banky a Barnabáš mlčky pokýval   hlavou.
    </tei:p>
    <tei:p>
     Vošli do Dubovej ulice. Tam za budovou banky stál ošarpaný a už   neobývaný dom. Odkúpila ho banka. Chcela rozšíriť svoje   priestory.
    </tei:p>
    <tei:p>
     Bugzo si dom pozorne obzrel. Najväčšmi ho zaujímalo, ako je   pristavaný k banke.
    </tei:p>
    <tei:p>
     „Čo povieš?” opáčil Lajoš.
    </tei:p>
    <tei:p>
     Po ulici sa trúsili ľudia. Preto Barnabáš zoširoka odpovedal:
    </tei:p>
    <tei:p>
     „Dobrý nápad. Búračka postačí aj na desať chyží.”
    </tei:p>
    <tei:p>
     „Dosť bude jedna.”
    </tei:p>
    <tei:p>
     „Ak ju stihneme postaviť,” uškrnul sa Bugzo. „A so staviteľom ako?   Kedy začneme?”
    </tei:p>
    <tei:p>
     „Poznám paliera. Daroval som mu zlaté hodinky, aby sa prihovoril.   Dnes máme prísť.”
    </tei:p>
    <tei:p>
     „Tak poďme, aby nám to niekto nevyfúkol.”
    </tei:p>
    <tei:p>
     Najprv vyhľadali paliera. Našli ho na stavbe vily v záhradnej   štvrti. Bol to neveľký, slnkom opálený človek v plátenných šatách,   postriekaných vápnom, maltou a všelijakými náterovými farbami. Hneď   ich odviedol do stavebnej kancelárie. Tam ich vedúci stavby prijal do   práce, keď podpísali vyhlásenie, že celú budovu zváľajú za stavebný   materiál na stavbu rodinného domčeka. Potom im palier vydal zo skladu   náradie potrebné pri búračke. Na prízemí budovy, ktorá sa mala búrať,   odovzdal im do opatery jednu zariadenú izbu.
    </tei:p>
    <tei:p>
     „Sem si odkladajte veci. Môžete tu aj bývať. Banka súri so   stavbou. Musíte sa pozvŕtať.”
    </tei:p>
    <tei:p>
     Ukázal im, ako si majú počínať pri búraní, aby neutrpeli úraz.   Potom už čakalo iba náradie na ich ruky, nezvyknuté na takú tvrdú   robotu. No neponáhľali sa. Najprv si prezreli dom, poprekutávali   izby. Najmä Bugzo všade strkal nos. Omakával, oklepkával steny,   meral, ako vysoko zasahuje suterén banky do prízemia domu, v ktorom   sa nachádzali. Vetril, ňuchal ani pes, keď sa púšťa za korisťou.   Napokon vyhlásil:
    </tei:p>
    <tei:p>
     „Na dnešok dosť. Ešte si obzrieme vnútrajšok banky.”
    </tei:p>
    <tei:p>
     Lajoš vypleštil na neho oči.
    </tei:p>
    <tei:p>
     „Tam nás nepustia!”
    </tei:p>
    <tei:p>
     „A čo by nepustili! Máš peniaze?”
    </tei:p>
    <tei:p>
     „Mám.”
    </tei:p>
    <tei:p>
     „Koľko?”
    </tei:p>
    <tei:p>
     „Päť stoviek.”
    </tei:p>
    <tei:p>
     „Tak tri stovky musíš zatiaľ oľutovať. Vložíme ich na vkladnú   knižku a budeme v banke.”
    </tei:p>
    <tei:p>
     Lajoš zamkol budovu. Ako psík nasledoval sebavedomého Bugzu. Vyšli   po mramorovom schodišti k ťažkým okutým dvojkrídlovým dverám z   dubového dreva s vyrezávanými geometrickými ornamentmi. Za nimi boli   ešte jedny sklenené kyvadlové dvere, vedúce do vestibulu.
    </tei:p>
    <tei:p>
     Vo vestibule sa rozhliadli. Naprostriedku stál ťažký dubový stôl s   koženými klubovkami. Nad ním sa nakláňal vejár palmy.
    </tei:p>
    <tei:p>
     Schodište a vestibul rozdeľovali banku na dva pracovné priestory.   Vľavo na dverách svietila sklená tabuľka s nápisom: ÚVERY – PÔŽIČKY.   Vpravo taká istá tabuľka s nápisom: VKLADY – VÝPLATY.
    </tei:p>
    <tei:p>
     Bugzu zaujímali dvere vpravo. Zaklopal. Keď sa nikto neozýval,   vošli. Pred nimi sa rozostúpila veľká hala, predelená po šírke pultom   so sklenou ohradou. Za pultom pracovali bankoví úradníci. Pred pultom   sedeli na čalúnenej lavici alebo postávali pri okienkach čakajúce   stránky.
    </tei:p>
    <tei:p>
     Bugzo s Lajošom si sadli na koniec lavice, aby im zvýšilo čo   najviac času obzrieť si banku.
    </tei:p>
    <tei:p>
     Všimli si, že všetky vklady alebo výplaty, ktoré zavádzali bankoví   úradníci do kont alebo vkladných knižiek, putovali k pokladníkovi v   sklenej ohrade. Každú chvíľu vyvolával čísla a ľudia sa na tie čísla   hlásili, akoby ani nemali mená. Pokladník prijímal alebo vyplácal   peniaze a odovzdával vkladné knižky. Všetko išlo plynule a bez   prestávky.
    </tei:p>
    <tei:p>
     Bugzu najväčšmi zaujímala stena na druhej strane haly s mramorovým   soklom a lesklými kovovými dverami. Odtiaľ vynášali bankoví úradníci   papiere a ta ich aj vracali. Aj pokladník ta často chodil. Tam teda   bola komora banky.
    </tei:p>
    <tei:p>
     Halu osvetľovalo desať širokých a vysokých okien a potom   nasledovala stena s tými vábivými dverami.
    </tei:p>
    <tei:p>
     Viacej si nestihol všimnúť. Do haly vošiel zriadenec v uniforme so   zbraňou na širokom opasku. Zaraz pristúpil k nim.
    </tei:p>
    <tei:p>
     „Čo si prajete?”
    </tei:p>
    <tei:p>
     Nerád videl takých počerných zákazníkov.
    </tei:p>
    <tei:p>
     Lajoš otrčil peniaze.
    </tei:p>
    <tei:p>
     „Chcel by som si uložiť na vkladnú knižku.”
    </tei:p>
    <tei:p>
     „Dobre. Pri tomto okienku.” A dnu zavolal: „Vybavte najprv tieto   stránky.”
    </tei:p>
    <tei:p>
     Úradníčka predpokladala, že Lajoš nevie písať, vyplnila formulár i   podpísala Lajošovo meno. Podala mu ružový lístok. Aj on sa stal   číslom a čakal, kým ho ako nového vkladateľa zavedú do kníh a   vystavia mu vkladnú knižku. Na číslo sa neozval. Prihlásil sa iba   vtedy, keď ho pokladník zavolal po mene. Odovzdal mu tri stovky a   namiesto nich si odnášal červenú vkladnú knižočku.
    </tei:p>
    <tei:p>
     Pred bankou postáli, spokojní a dobrej vôle.
    </tei:p>
    <tei:p>
     „Čo myslíš, Báško, žičí nám Devla?” opýtal sa Lajoš svojho   budúceho švagra.
    </tei:p>
    <tei:p>
     „Žičí, Lajko, žičí,” prisvedčil spokojne Barnabáš Bugzo. „A vieš,   prečo?”
    </tei:p>
    <tei:p>
     „Na truc daje?”
    </tei:p>
    <tei:p>
     „Nie. Že vezmeme bohatým a dáme chudobným.”
    </tei:p>
    <tei:p>
     Obaja sa rozosmiali. Potom si ešte zvonku obzreli svoje nové   pracovisko od portálu banky až do hĺbky Dubovej ulice. Zo strany   Dubovej ulice napočítal Bugzo na prízemí banky desať okien. Práve   toľko, ako napočítal v hale. Ďalej dozadu, až po dom, ktorý sa mal   búrať, pokračovala slepá stena, ozdobená reliéfom matky s dieťaťom,   ako mu do sporiteľničky dáva peniaz.
    </tei:p>
    <tei:p>
     Okrem nich vari nikto si tak dobre nevšimol, že miestnosť za tou   slepou stenou bola vyhradená iba pre zamestnancov banky. Noha   nepovolaného človeka ešte do nej nevkročila.
    </tei:p>
    <tei:p>
     A práve tam bolo uložené najväčšie bohatstvo mesta!
    </tei:p>
   </tei:div>
   <tei:div type="chapter">
    <tei:head>
     17.  Odvážny plán
    </tei:head>
    <tei:p>
     Tichú Dubovú ulicu prebudil z driemot nezvyčajný ruch. Ráno pred   domom pri banke zastali tri vozy z osady v agátovej hôrke. Z nich   povyskakovalo mužské pokolenie. Ani perepúť hlodavcov pustilo sa s   vreskom do domu. Povytŕhali dosky, pozbíjali válovce a po nich   spúšťali škridlu zo strechy. Kus po kuse obnažovali pôjd, búrali   priečky, zo stien okná a dveraje. S vreskom opreteky rinčalo sklo na   oknách, prašťali laty na streche, vŕzgali dosky vypačované sekerami a   krompáčmi.
    </tei:p>
    <tei:p>
     Ľudia v Dubovej ulici, kde aj drevená dlažba tlmila huk, neboli na   taký hurhaj zvyknutí. Otvárali okná a povážlivo krútili hlavami, čo   sa robí. No zaraz ich zatvárali pred búrkou prachu. Víril z búraniska   ani z krátera ožitej sopky.
    </tei:p>
    <tei:p>
     V osade sa chlapi rozhodli, že si s búračkou poradia sami.   Nestrpia pri nej ženy. Iba jedinú. Julku. Ona hneď ráno kúpila veľký   hrniec, desať misiek, varechu, lyžice, a potom sa pristavila na trhu.   Kúpila zemiaky a fazuľu, u mäsiara údené kosti z bravčových rebier a   masť. Všetko i s chlebom jej pomohol doteperiť Lojzko do izby na   prízemí. Narúbal jej ešte dreva a potom sa hlásil o prácu u báčika   Lajoša, ktorý s Bugzom viedol celú búračku. Ukladal s chlapcami   škridlu na voz a bedlil, aby ju zbytočne nerozbíjali. Po uložení   škridiel prestúpil k tehlám. Obškrabával starú maltu z tehál a tehly   rovnal do múrika pri dome, aby boli naporúdzi pre odvoz. Túto ľahšiu   prácu vykonávali chlapci. Chlapi sa pechorili s hradami, rohovinou,   dverajami a oknami. Tu sa neraz osvedčil Barnabáš Bugzo. Keď sa   zaprel do dverají, zaprašťala celá priečka a prevalila sa na druhú   stranu.
    </tei:p>
    <tei:p>
     Dopoludnia rozobrali strechu a povalu, popoludní rozbúrali   priečku.
    </tei:p>
    <tei:p>
     Pracovali až dotiaľ, kým sa tôňa nevyrovnala dĺžke postavy   človeka, čo znamenalo, že pre kaľavného Cigána nadišiel čas na obed,   olovrant i večeru súčasne. Virvar náhle stíchol. Uchýlili sa do izieb   na prízemí a len takí neumytí, zapadnutí prachom posadali si na   dlážku okolo mís. Opreteky sa pustili dojedla, chlípali fazuľu a   obhrýzali kosti.
    </tei:p>
    <tei:p>
     Takto ich našiel palier, keď prišiel na kontrolu. Prekvapil ho   nezvyčajný výkon.
    </tei:p>
    <tei:p>
     „Náš človek,” pošepol Lajoš upotenej, ale rozradostenej Julke.   „Prvý deň je za nami. Zajtra večer sa pustíme s Báškom do roboty. A   potom…” pritúlil ju k sebe.
    </tei:p>
    <tei:p>
     Julka doložila, čo nedopovedal:
    </tei:p>
    <tei:p>
     „… potom budeme bohatí a šťastní!”
    </tei:p>
    <tei:p>
     V podvečer dohrkotali do osady v agátovej hôrke tri vozy, naložené   škridlou, latami, rohovinou a hradami.
    </tei:p>
    <tei:p>
     Daje nechcela veriť vlastným očiam, keď všetko poskladali na   rovienke. Zapochybovala. Možno Lojzko nepočul dobre. Alebo Lajoš   zmenil svoj úmysel?
    </tei:p>
    <tei:p>
     „No už veríte?” povedal jej Lajoš.
    </tei:p>
    <tei:p>
     „Verím, Lajko, verím. Na rukách som ťa nosila, vychovala. Ako by   si nás mohol opustiť?”
    </tei:p>
    <tei:p>
     Lajoš sa zháčil, ale nepovedal nič. Strašná bola. Vedela čítať aj   tie najtajnejšie myšlienky.
    </tei:p>
    <tei:p>
     „Nebojte sa. Julka vám bude dobrou nevestou.”
    </tei:p>
    <tei:p>
     Natoľko ju potešil, že sa išla zdôveriť Rinaldovi Rafaelovi.
    </tei:p>
    <tei:p>
     „Hádam prichádza do rozumu. Nehnevaj sa na neho. Mladým treba   všeličo prepáčiť kým opľasnú ich rojčivé myšlienky.”
    </tei:p>
    <tei:p>
     Rinaldo Rafael jej rozumel. Chcel dožičiť daje spokojnú starobu.   Zaslúžila si to. Bola matkou celej osady. Ale všetko, čo Lajoš   podnikal, zaváňalo mu čertovinou.
    </tei:p>
    <tei:p>
     „Možno máš pravdu,” povedal jej. „Ale lišiaka chytíš iba vtedy,   keď mu privrzneš chvost. Pôjdem za staviteľom, ako je to s tou   búračkou, aby dačo nevyparatili.”
    </tei:p>
    <tei:p>
     Súhlasila.
    </tei:p>
    <tei:p>
     Na druhý deň, keď odišlo mužské pokolenie z osady, pobral sa aj on   do mesta. V stavebnej kancelárii mu ochotne ukázali dohodu. Nešlo   teda o nijaký podfuk. Spokojne sa vrátil. Potešil daje a venoval sa   svojej kovotepeckej práci.
    </tei:p>
    <tei:p>
     Večierkom prišiel ďalší stavebný materiál. No Lajoš s Bugzom sa   nevrátili. Neprišiel ani Lojzko. V tom čase sedel v pivnici učupený v   tmavom kúte a čakal, čo budú báčik Lajoš s báčikom Bugzom robiť. Dlho   ich nepočul. Sedeli v izbe. Iste sa radili. Keď sa zvečerilo, počul   nad sebou kroky a Bugzov hlas:
    </tei:p>
    <tei:p>
     „Zažni lampáš, aby sa ľudia nazdali, že aj večierkom robíme.”
    </tei:p>
    <tei:p>
     Po chvíli prešli od schodišťa smerom k banke prvou i druhou izbou.   Dunenie ich krokov sa zastavilo až v tretej izbe, susediacej s   bankou.
    </tei:p>
    <tei:p>
     Teda tam mal báčik Bugzo s báčikom Lajošom robotu. Ale akú?   Púšťajú sa do nej tajne a večer. Sú azda v tomto starom dome zakopané   poklady a báčik Lajoš ich vysnoril?
    </tei:p>
    <tei:p>
     Lojzko si dlho nelámal hlavu. Len čo začali padať na dlážku prvé   tehly a pod nimi dunieť sklepenie, opatrne vyšiel z pivnice. Tíško   ani ostrovid sliediaci za korisťou prešiel obe izby. Ostal v strehu   pri stene, za ktorou pracoval báčik Lajoš s Barnabášom Bugzom. Bugzo   krompáčom vypačoval tehly a báčik Lajoš ich ukladal na dlážku. Keď do   muriva urobili dosť veľký otvor, Bugzo metrom odmeral určitú výšku od   dlážky, označil – a už sa sypala nová omietka.
    </tei:p>
    <tei:p>
     „Výborne!” povedal. „Je z tehál. Nože podrž bližšie lampáš.”
    </tei:p>
    <tei:p>
     Keď preborili múr starého domu, pustili sa do susedného múru,   ktorý už patril banke.
    </tei:p>
    <tei:p>
     Lojzkovi začalo svitať. Cez búranisko sa chcú dostať do banky!   Ďalej ich už nepotreboval pozorovať, vedel všetko. Tíško odišiel. Čo   ako si dával pozor, v chodbe zakopol do tabule skla. Odporne   zarinčala. Ozlomkrky vybehol z domu a utekal škamravo osvetlenou   ulicou. Keď vyšiel na priezvedy báčik Lajoš, zahliadol mu už len   päty.
    </tei:p>
    <tei:p>
     „Kto to bol?” zviedal Bugzo.
    </tei:p>
    <tei:p>
     „Akýsi chlapec. Ako Lojzko.”
    </tei:p>
    <tei:p>
     „Kočiš? Ten odišiel s vozmi. Treba zamknúť dvere a okná lepšie   pozacláňať doskami.”
    </tei:p>
    <tei:p>
     Iba potom sa pustili do ďalšej roboty. Bugzo dychtivo vyťahoval   každú tehlu na objemnom múre. Už nepracovali tak hrmotne, aby   zbytočne nedráždili zvedavosť chodcov. Otvor sa usilovne zväčšoval,   prehlboval, ale múr nie a nie prehlodať. Taký bol hrubizný.
    </tei:p>
    <tei:p>
     „Konečne!” povedal Bugzo a utrel si pot z čela. „Už som na druhej   strane.”
    </tei:p>
    <tei:p>
     Nahmatal zariadenie miestnosti. Kovové. Zoprel sa. Márne. Stálo   pevne ako múr.
    </tei:p>
    <tei:p>
     „Nože posvieť!”
    </tei:p>
    <tei:p>
     Zistili, že naďabili na akýsi kovový regál so zadnou stenou asi   centimeter hrubou. Trezor? Bugzovi sa zdal priplytký. Stál na nízkych   nôžkach. Dno mal z obyčajného plechu.
    </tei:p>
    <tei:p>
     Zapálil si cigaretu a uvažoval ako ďalej. Napokon rozhodol:
    </tei:p>
    <tei:p>
     „Vybúrame ešte jednu dieru.”
    </tei:p>
    <tei:p>
     Znovu naďabili na ten istý regál. Neprichodilo iné, len zistiť,   aký je vysoký. Pristavili rebrík a Bugzo začal vyberať tehly celkom   pod povalou. Bola to úmorná robota. A znovu márna. Regál siahal až po   povalu. Cez celú šírku zadnej steny.
    </tei:p>
    <tei:p>
     Ukonaní a sklamaní opreli sa o tvrdú stenu. Lajošov odvážny plán   sa začal povážlivo rútiť. Izba za slepou stenou bola dôkladne   zabezpečená proti prístupu nepovolaného človeka. Stáli pri samom   cieli – a predsa tak ďaleko ako vtedy, keď pripravovali odvážny plán.   Ibaže vtedy neboli takí ukonaní.
    </tei:p>
    <tei:p>
     „Čo teraz?” nadhodil Bugzo.
    </tei:p>
    <tei:p>
     Dlho rozmýšľali, prehutovali. Lajošovi sa pozdalo, že Devla začal   odvracať od nich svoju žičlivú tvár. Daje mu neraz vyčítala, že ho má   obenk v moci. Keby to bola pravda, pomohol by…
    </tei:p>
    <tei:p>
     Náhle sa mu vynorila v mysli svetlíková šachta, ktorou spustil   Lojzka do zlatníckeho obchodu.
    </tei:p>
    <tei:p>
     „Počuj, Báško, izba musí mať dáky otvor, aby sa v nej ľudia   nepodusili.”
    </tei:p>
    <tei:p>
     „Má. Ale kde?”
    </tei:p>
    <tei:p>
     „Na streche. Poď! Obzrieme.”
    </tei:p>
    <tei:p>
     Vyšli na námestie. Nad zadnou stranou strechy vyčnieval proti   oblohe široký múrik komínov s lavičkou pre kominára. Pre tmu nemohli   zistiť, kde podľa sadzí vyúsťuje komín. Vetraciu šachtu im prichodilo   zasa namáhavo hľadať.
    </tei:p>
    <tei:p>
     Ako nájsť to čarovné miesto, vedúce k pokladom?
    </tei:p>
    <tei:p>
     Na neďalekej veži odbila jedna hodina po polnoci. Času veľa   nezvyšovalo.
    </tei:p>
    <tei:p>
     Vyčerpaní zahryzli sa znovu do hrubého múru. Onedlho im učmudené   tehly prezradili, že sa boria do komína.
    </tei:p>
    <tei:p>
     Keby bola stena tenšia, pomohol by poklep. Našli by šachtu podľa   ozveny. Opáčili stenu vpravo od komína. Keď sa prebúrali do polovice,   vzdali sa ďalšej práce.
    </tei:p>
    <tei:p>
     Znovu ich ovalilo bezvýchodiskové položenie. Čo robiť? Zamurovať   všetko a uspokojiť sa len s materiálom na stavbu domčeka? To bolo   málo za toľkú námahu. Ostávalo už len jediné miesto: vľavo od   komína.
    </tei:p>
    <tei:p>
     „Čo povieš, ešte skúsime?” opýtal sa Barnabáš Lajoša, celkom   vyčerpaného od roboty i od nočnej únavy. Ostávalo im ešte všetko   zamurovať, aby sa neprezradili.
    </tei:p>
    <tei:p>
     „Ako myslíš. Ja už nevládzem.”
    </tei:p>
    <tei:p>
     Sliepňavo pozoroval Bugzu, ako vytrvalo vtláča hrot krompáča do   drobivej malty, uvoľňuje tehlu za tehlou a odkladá konča nôh.   Pracoval ako stroj. Bez oddychu. Bez únavy. Na stene už zívalo päť   dier – päť nepravých vchodov do banky. A Barnabáš rúbal šiesty   otvor.
    </tei:p>
    <tei:p>
     „Lajko!” vykríkol náhle Bugzo. „Diera!”
    </tei:p>
    <tei:p>
     Lajoš zaraz priskočil k nemu. Lepšie posvietil. Naozaj! Z múra   zízala na nich tmavá diera. Nová nádej vzpružila im svaly, dodala   silu. Dychtivo sa pustili do rozoberania múru. Otvor sa zväčšoval.   Rástol. Lákal. A keď bol dosť veľký, Lajoš sa doň vteperil. Bugzo mu   podal lampáš. Chvíľu čakal.
    </tei:p>
    <tei:p>
     „Čo je?” starostil sa, keď sa Lajoš neozýval.
    </tei:p>
    <tei:p>
     Nevedel, že mu radosť zarazila dych. Iba potom, keď sa vyštveral z   diery, skríkol:
    </tei:p>
    <tei:p>
     „Báško! Našli sme! Našli!”
    </tei:p>
    <tei:p>
     „Čo?” nechápal Barnabáš Bugzo.
    </tei:p>
    <tei:p>
     „To miesto!”
    </tei:p>
    <tei:p>
     Keby ich čas nebol naháňal, vari by sa boli roztancovali.
    </tei:p>
    <tei:p>
     Nedočkavo urobili väčší otvor, aby mohol vojsť aj Bugzo. Ocitol sa   v šachte asi meter širokej. Keď si posvietil nad hlavu, uvidel po   celej šírke šachty zapustené vetriace zariadenie.
    </tei:p>
    <tei:p>
     Jediný priestor, kade sa mohli dostať do nedobytnej   miestnosti!
    </tei:p>
    <tei:p>
     Rýchlo zhlobili dva rebríky. Jeden do šachty, druhý od   ventilačného zariadenia do miestnosti. Bugzo si počínal veľmi zručne   a opatrne. Vyznal sa majstrovsky vo všetkých remeslách. Najprv   ventilačné zariadenie zabezpečil povrazom, aby nepadlo, keď uvoľní   záchyty, a pomaly, obozretne sa púšťal do jeho uvoľňovania ani   chirurg do operácie. Lajoš mu asistoval. Podával a odoberal   požadované nástroje až dotiaľ, kým voľne neviselo na povraze. Ani   záclona na okne.
    </tei:p>
    <tei:p>
     So zatajeným dychom nazreli do miestnosti.
    </tei:p>
    <tei:p>
     Nemýlili sa. Po celej šírke zadnej steny stál kovový regál s   jediným výklenkom pre ventiláciu. Opatrne spustil ventilačné   zariadenie na regál a priviazal ho.
    </tei:p>
    <tei:p>
     Vchod do bohatej komory banky mali otvorený!
    </tei:p>
    <tei:p>
     Celí vzrušení vošli do miestnosti. Privítali ich dubové stoly bez   stoličiek a kovové regály. Pri jednom, väčšmi vyčnievajúcom od steny,   Bugzo zastal.
    </tei:p>
    <tei:p>
     „Tu je to!”
    </tei:p>
    <tei:p>
     Chytil kľučku. Zamknutý. A nie na jeden, ale rovno na tri   zámky.
    </tei:p>
    <tei:p>
     „Nedôverujú si,” uškrnul sa Bugzo. „Jeden kľúč opatruje riaditeľ,   druhý prokurista a tretí pokladník. Iba spolu môžu túto škatuľu   otvoriť.”
    </tei:p>
    <tei:p>
     Lajoš sa sklamane zahľadel na trezor. Horko-ťažko sa dopľahočili   až sem – a teraz tu stál pred nimi poklad, zamknutý na tri zámky!   Devla ho tvrdo skúšal a obenk slabo pomáhal. Sila ho už opúšťala.   Ledva stál na nohách.
    </tei:p>
    <tei:p>
     „Čo si taký zamosúrený?” ťapol ho Barnabáš Bugzo po pleci tak   dôkladne, div nespadol. „Keď sme si poradili doteraz, poradíme si aj   ďalej. Na všetko je spôsob.”
    </tei:p>
    <tei:p>
     Vytiahol z vrecka akúsi tubu, vopchal ústie do kľúčovej dierky a   vtláčal obsah do zámky. Pri styku so vzduchom sa hmota navidomoči   zväčšovala. Rástla. Hubovatela. O chvíľu ju vytiahol zo zámky ani   pružnú gumu. Zaraz naskočila do pôvodného stavu, tak, ako sa   sformovala v zámku.
    </tei:p>
    <tei:p>
     Lajoš ho nechápavo pozoroval. Očakával, že otvorí trezor – a on sa   hral s akousi gumou! No hneď ho Bugzo zasvätil do svojho   tajomstva.
    </tei:p>
    <tei:p>
     „Vzal som mieru pre kľúč pomocou tejto vzácnej ale veľmi drahej   vecičky. Naši ju pašujú spoza mora. Bez nej by sme sa k pokladu   nedostali.”
    </tei:p>
    <tei:p>
     Zmodeloval aj ďalšie dva vnútrajšky zámok. Napokon pohladil   trezor, akoby bol živou vecou.
    </tei:p>
    <tei:p>
     „Keď prídeme po druhý raz, vydáš nám svoje poklady.”
    </tei:p>
    <tei:p>
     Opustili miestnosť, vytiahli rebrík a Bugzo namontoval ventilačné   zariadenie na pôvodné miesto. Zamurovali diery v stene na jednu tehlu   a zatarasili všelijakým haraburdím.
    </tei:p>
    <tei:p>
     Oknami v izbe na prízemí sa tlačil biely deň, keď sa na smrť   ukonaní ponorili do spánku.
    </tei:p>
   </tei:div>
   <tei:div type="chapter">
    <tei:head>
     18.  Belko v nebezpečenstve
    </tei:head>
    <tei:p>
     Barnabáš Bugzo sa už nezúčastnil pri búraní starého domu v Dubovej   ulici. Ostal v osade. Zapáčilo sa mu kováčske remeslo.
    </tei:p>
    <tei:p>
     Ráno, keď sa chlapi chystali do mesta, pristavil Lojzka.
    </tei:p>
    <tei:p>
     „Kočiš, pomôžeš mi?”
    </tei:p>
    <tei:p>
     Hneď od príchodu Barnabáš Bugzo svojou silou i vedomosťami zatônil   báčika Lajoša. Vynímal sa pri ňom iba tak ako učeň pri majstrovi.
    </tei:p>
    <tei:p>
     To cítil aj Lojzko. Hľadel si získať priazeň báčika Bugzu. Konečne   sa naskytla príležitosť.
    </tei:p>
    <tei:p>
     „Pomôžem!” chytro prisvedčil, hoci ani nevedel, čo bude báčik   Bugzo požadovať.
    </tei:p>
    <tei:p>
     „Potiahneš mi mech. Dade Oláhovi okujeme kolesá.”
    </tei:p>
    <tei:p>
     Dielňa dade Oláha pod šírym nebom dostala nového majstra. A nie   hocijakého! Nezakladal si močku, neodpľúval a nenadával, aby čert   uchytil aj toho, kto vymyslel robotu. Vykasal si rukávy. Nevzal   kladivo, ale pucku a tĺkol ňou po železe tak, akoby držal v ruke   pierko. Ponitoval, pozváral obruče a samučičký sám ich natiahol na   kolesá.
    </tei:p>
    <tei:p>
     Potom si kvokol k ohňu. Uhlíkom si pripálil cigaretu, vťahoval dym   do seba a tuho rozmýšľal. Náhle sa rozhodol:
    </tei:p>
    <tei:p>
     „Vieš čo, kočiš? Pustíme sa do toho!”
    </tei:p>
    <tei:p>
     Lojzko ani netušil, do čoho sa mali pustiť. Prihodil na ohnište   dreveného uhlia a zopár ráz potiahol mech, aby sa chytilo.
    </tei:p>
    <tei:p>
     Báčik Bugzo medzitým hľadal súce železo. Vykoval z neho tri   výkovky. Dlho sa s nimi bavil. Prirovnával. Opiľoval. Meral. Keď   usúdil, že by mohli byť dobré, povedal významne Lojzkovi:
    </tei:p>
    <tei:p>
     „Tak čo, kočiš? Páči sa ti naše remeslo? Poď, otvoríme kufre!”
    </tei:p>
    <tei:p>
     Lojzkovi podskočilo srdce od radosti. On bude prvý z osady, čo   uvidí ich obsah! Neraz hľadel na ne, zložené pod rebríkom na pôjd v   pitvore Berkiovie chalupy. Ťažké. Drevené. Okované. Tajomné. Čo   obsahovali?
    </tei:p>
    <tei:p>
     Ale prv, než Bugzo otvoril kufre, urobil napochytro pracovný stôl:   zhlobil koníčky a na ne pribil dve foršty.
    </tei:p>
    <tei:p>
     Potom nadišla očakávaná chvíľa. Barnabáš Bugzo zvrtol kľúčom – a   už tak býva: každé tajomstvo je lákavé iba dotiaľ, kým ho človek   neodhalí. I Lojzkova tvár prezrádzala sklamanie. V kufri uvidel   obrábacie nástroje, dômyselne poukladané a poprichytávané. Každý   nástroj mal svoje miesto. Niektoré už chýbali. Barnabáš Bugzo ich   vyťahoval z tašky a pozasúval do záchytov.
    </tei:p>
    <tei:p>
     Kufor obsahoval aj iné veci: akési kovové súčiastky, páchnuce po   oleji. Tie najprv povyberali a Lojzko ich odnášal na pracovný stôl.   Lapila ho nová zvedavosť: Čo z toho bude?
    </tei:p>
    <tei:p>
     Barnabáš Bugzo najprv dôkladne očistil každú súčiastku, naolejoval   a potom priskrutkoval. Súčiastok bolo neúrekom – a on vedel, kde   každá patrí! Vo všetkom prevyšoval báčika Lajoša. Pod jeho rukami sa   zrodil stroj, aký Lojzko jakživ nevidel: príručná točovka.
    </tei:p>
    <tei:p>
     Potom Barnabáš Bugzo otvoril druhý kufor. Aj tam boli podobné   súčiastky. Poskladal z nich druhý stroj: benzínový motor.
    </tei:p>
    <tei:p>
     Oba stroje upevnil skrutkami o dosku a spojil remenicami.
    </tei:p>
    <tei:p>
     „A teraz ich spustíme! Čo povieš, kočiš? Pôjdu?”
    </tei:p>
    <tei:p>
     Nasledovala chvíľa napätia i hrdosti ľudského umu. Bugzo opatrne   nalial do nádržky benzínu, omotal o spúšťacie koleso hrubú tkanicu –   a potiahol.
    </tei:p>
    <tei:p>
     V osade sa ozval nezvyčajný rachot: Puf-puf-puf-puf… Súčasne sa   oba stroje rozbehli. Zadný stroj poháňal predný. Bežali iba   chvíľku.
    </tei:p>
    <tei:p>
     Báčik Bugzo stlačil gombík – a stroje stáli. Tak ho počúvali!
    </tei:p>
    <tei:p>
     „Čo na to povieš, kočiš?”
    </tei:p>
    <tei:p>
     Lojzko sa zmohol iba na jediné slovo:
    </tei:p>
    <tei:p>
     „Ohromné!”
    </tei:p>
    <tei:p>
     Ale nebola to iba hračka, ako si Lojzko sprvoti myslel. Na predný   stroj Bugzo pripevnil výkovok a opatrne ho začal spúšťať. O chvíľu sa   stroj roztočil na plné obrátky a z výkovku sa začala odvíjať lesklá   stružlina.
    </tei:p>
    <tei:p>
     Ani čo by nad každou chyžou zarachotil hrom. Zrazu celá osada   zdúpnela. Ženské pokolenie nebolo menej zvedavé ako mužské, ktoré   odchádzalo do mesta na búračku. Ženy i deti ich obstali a natoľko sa   tlačili, že Barnabáša Bugzu prinútili zastaviť stroje. Zahlobil do   zeme štyri kolíky a pribil na ne laty, aby zvedavcov udržal v   bezpečnej vzdialenosti. Iba Lojzkovi dovolil do ohrady. Bola to   výsada, ktorú mu závideli všetky deti.
    </tei:p>
    <tei:p>
     Zvedavosti neodolala ani stará daje, ani Evička, ani Rinaldo   Rafael. Odstúpili sa mu, keď prichádzal. Ale ani on nevošiel do   ohrady. Keď ho Bugzo zbadal, pristúpil k nemu.
    </tei:p>
    <tei:p>
     „Pekná vecička, však?” ukázal na stroje.
    </tei:p>
    <tei:p>
     Rinaldo Rafael mlčky prikývol. Ale prevŕtal ho takým sliedivým   pohľadom, že hneď dodal:
    </tei:p>
    <tei:p>
     „Robím kovanie. Lajkovi na ten nový dom.”
    </tei:p>
    <tei:p>
     „Tak len rob,” povedal Rinaldo Rafael vážne a odišiel.
    </tei:p>
    <tei:p>
     Jeho postoj zarmútil starú daje. Nežičil Lajošovi. Alebo ho zas   čosi pochytilo? Prižmúrila zrak a zahľadela sa ponad jeho vysokú   postavu. Zapäť sa strhla. Radosť z Bugzovho diela náhle vypŕchla z   jej tváre. Potiahla Evičku za ruku:
    </tei:p>
    <tei:p>
     „Pod, ideme do šiatra. Aby ľudia nečakali.”
    </tei:p>
    <tei:p>
     Lojzko sa nahol k Evičke.
    </tei:p>
    <tei:p>
     „Ja ti potom všetko poukazujem.”
    </tei:p>
    <tei:p>
     „Nemusíš,” odpovedala mu bez záujmu. Ani sa len neusmiala,   nepohladila ho láskavým pohľadom. Vážne odišla za starou daje.
    </tei:p>
    <tei:p>
     Ako prišiel do osady báčik Bugzo, zabudol na ňu. Ako len mohol?   Poškrabal sa po ježatej hlave a vyšiel z ohrady.
    </tei:p>
    <tei:p>
     Našiel ju sedieť so skríženými nohami pri vchode do šiatra.
    </tei:p>
    <tei:p>
     Drepol si k nej. Ani nemukla. Iste ju zas mátožila tá pretrhnutá   čiara života. Zadubene hľadela kamsi preč.
    </tei:p>
    <tei:p>
     „Prečo sa hneváš?”
    </tei:p>
    <tei:p>
     „Tak.”
    </tei:p>
    <tei:p>
     „Ja som ti nie na vine, že máš tú čiaru pretrhnutú…”
    </tei:p>
    <tei:p>
     „Ale ani nepomáhaš, aby sa mi zrástla.”
    </tei:p>
    <tei:p>
     „Ako ti mám pomôcť?”
    </tei:p>
    <tei:p>
     Vstala. Kúsok sa vzdialila od šiatra, aby stará nepočula, o čom sa   zhovárajú.
    </tei:p>
    <tei:p>
     „Pomohol by si mi, keby si povedal, čo robí báčik Lajoš s   Barnabášom Bugzom.”
    </tei:p>
    <tei:p>
     „To myslíš na tú robotu?”
    </tei:p>
    <tei:p>
     Prikývla.
    </tei:p>
    <tei:p>
     „Tak sa ti tá čiara zrastie!” povedal veselo. „Nemusíš sa trápiť!   Už viem, čo robia. Ale nikomu ani muk!” šeptal a obzeral sa dookola.   „Nevie to ani daje. Nikto. Iba ja. Búrajú dom, aby sa mohli dostať do   banky. Potom – jujujúj! – budeme bohatí. Uvidíš, aj tebe bude lepšie.   Báčik Lajoš už neodíde, keď stavia dom.”
    </tei:p>
    <tei:p>
     S tým domom mal Lojzko pravdu. Do osady prišiel palier. Na   rovienke vymeral základy. Chlapi ich večierkom rúče vykopali.   Poznášali skaly a palier založil hneď aj grunt. Všetko posvätili   pijatikou a tancom okolo ohňa až do neskorej noci.
    </tei:p>
    <tei:p>
     Ale nič nenasvedčovalo, že by báčik Lajoš ostal s Julkou v osade.   Evička si všimla, že Julka prestala chodiť s chlapmi do mesta. Náhle   ju pochytila túžba všetko mať čisté: bielizeň i šaty. Ale nevešala   ich ako obyčajne na žŕdku vzadu v letnianke. Hneď po vyžehlení   odkladala všetko do kufrov.
    </tei:p>
    <tei:p>
     Ani Bugzo dlho netočil kovanie na Lajošov dom. Rozmontoval stroje   a súčiastky poukladal na predošlé miesto. Kufre už neuložil do   Berkiovie pitvora, ale na voz báčika Lajoša a prikryl ich plachtou.   Spolu s Lojzkom odišli na voze do dediny a od gazdu Juráša priviezli   múku, slaninu a syr. A ešte niečo: za vrece ovsa. Pre kone. Iste   obrok na cestu.
    </tei:p>
    <tei:p>
     Keď odmontoval stroje, Lojzko si vynachádzal vždy takú robotu, aby   ho neodlúčila od Barnabáša Bugzu. Ba Evičke sa zdalo, že si ho Bugzo   obľúbil. Zaobchádzal s ním ako s dospelým človekom. Pravda, nevedela,   že ho za pomoc aj bohato odmenil.
    </tei:p>
    <tei:p>
     Lojzko ešte nikdy nemal toľko peňazí. Rozmýšľal, čo za ne kúpiť.   Rozhodol sa, že kúpi dar. Evičke. Aby sa už na neho nikdy   nehnevala.
    </tei:p>
    <tei:p>
     „Išla by si so mnou do mesta?” – opýtal sa jej.
    </tei:p>
    <tei:p>
     „Veľmi rada!”
    </tei:p>
    <tei:p>
     Trápilo ju, ako uskutočniť svoje predsavzatie a Lojzko jej, hoci   nevedomky, ponúkol pomoc.
    </tei:p>
    <tei:p>
     Rozradostený vošiel do šiatra za daje. Trochu prekvapene kukla na   neho, keď jej povedal, že chce ísť s Evičkou do mesta. Chlapca v   poslednom čase málo videla. Nečudo. Usilovne pracoval.
    </tei:p>
    <tei:p>
     „Pustím ju. Len musíš dávať pozor, lebo Devla upozornil, že jej   hrozí nebezpečenstvo.”
    </tei:p>
    <tei:p>
     Myslela, že ak by sa nebodaj všetko zvrtlo, ostávala Evička ako   jediná nádej pre záchranu. Preto doložila:
    </tei:p>
    <tei:p>
     „Ešte nedozrel jej čas.”
    </tei:p>
    <tei:p>
     Lojzka načisto zmiatla. Prečo mal dozrieť jej čas? Vari onedlho   zomrie? Celý zmätený sa pobral zo šiatra.
    </tei:p>
    <tei:p>
     „A čo donesieš starkej, že je voči tebe taká dobrá?”
    </tei:p>
    <tei:p>
     „Tabak. Veľa tabaku,” sľuboval na odchode.
    </tei:p>
    <tei:p>
     „Uvidím… uvidím,” hundrala stará. Lenže Lojzko to už nepočul.   Evička ho čakala. Z letnianky si vzala pestrý ručník so strapcami.   Prehodila si ho cez ramená. Vyzerala v ňom celkom pekne. Zvestoval   jej:
    </tei:p>
    <tei:p>
     „Môžeme ísť!”
    </tei:p>
    <tei:p>
     A išli. Poľnou cestou k hradskej. Pekný jesenný deň sa usmieval na   kraj. Po poliach zaorávali gazdovia strniská. Pripravovali polia pre   novú úrodu. Čo nevidieť zasejú oziminy a prídu majstri-pavúci   zdrotovať babie leto, aby čím dlhšie vydržalo. Hory v diaľke sa   začali fintiť do cigánskeho rúcha. Obliekali si také bohatstvo   strakatiny, že už pre ne vari nemalo ani cenu. Pomaly ho striasali zo   seba a obsypávali šíry kraj žltou, hnedou a červenou farbou.
    </tei:p>
    <tei:p>
     Pre Belka nastávali hody. Pole sa hemžilo myšami. Vytrvalo chodil   každý deň na poľovačku. Kántril myšiu háveď a vláčil ju za Berkiovie   chalupu. Tam ju zahrabával do zeme. Usilovne pracoval na poli aj   vtedy, keď sa Evička s Lojzkom vybrali do mesta. Zbadal ich zďaleka a   čosi-kamsi pribehol k nim.
    </tei:p>
    <tei:p>
     Evička ho pohladila po hustom kožuchu. Belko cez leto vypĺzol.   Narástla mu hustejšia a krajšia srsť.
    </tei:p>
    <tei:p>
     „Belko, vráť sa domov! Dnes nesmieš s nami! Tak, pekne počúvni,   daj labku a bež myšky lapať,” maznala sa s ním Evička.
    </tei:p>
    <tei:p>
     Lenže Belko nechcel počúvnuť. Hodil sa na zem, vrtel chvostom a   skučal.
    </tei:p>
    <tei:p>
     „Choď domov, choď, lebo zle obídeš!”
    </tei:p>
    <tei:p>
     Aj Lojzko ukázal prstom k osade:
    </tei:p>
    <tei:p>
     „Domov!”
    </tei:p>
    <tei:p>
     Belko kúsok odbehol, Ale keď sa jeho velitelia pobrali, pohol sa   za nimi aj on. Márne Lojzko hádzal do neho kamienky. Nedal sa   odohnať.
    </tei:p>
    <tei:p>
     Obďaleč bežal alebo sa plazil za nimi po priekope, aby ho   nevideli. Tak si vynútil, aby ho vzali so sebou. Rozradostený vše   kúsok pobehol vpred, zase sa vrátil, metal kotrmelce a popletal sa   popod nohy. Začal Evičku omŕzať. Potrebovala sústredene myslieť na   to, čo si predsavzala. Lajoš sa chystá vykradnúť banku. Spácha veľkú   krádež. A keby ho chytili, za takú krádež ho zavrú a možno aj obesia   – rozumkovala. Starí sú jeho spoločníkmi, pozatvárajú aj tých – a   bude voľná. Len jediného sa bála: ak stará vysnorí, čo chce urobiť.   Potom by jej naozaj hrozilo nebezpečenstvo. Kto vie, či nie aj smrť,   keď životnú čiaru má pretrhnutú. Musí všetko vykonať tak, aby ani v   banke, ani v osade nezvedeli, že ona zradila.
    </tei:p>
    <tei:p>
     „Prečo si taká smutná?” opáčil Lojzko, keď dlho mlčala.
    </tei:p>
    <tei:p>
     „Však ani ty nič nehovoríš.”
    </tei:p>
    <tei:p>
     „Rozmýšľal som.”
    </tei:p>
    <tei:p>
     „O čom?”
    </tei:p>
    <tei:p>
     „O všeličom!” pousmial sa tajomne. Ruku mal vo vrecku. Hral sa s   peniazmi, ktoré dostal od báčika Bugzu. Keby tak Evička vedela, načo   ich nesie do mesta. Kúpi jej prsteň. Ako báčik Lajoš Julke. Podá jej   ho a povie:
    </tei:p>
    <tei:p>
     „Prijmi odo mňa na pamiatku.”
    </tei:p>
    <tei:p>
     A keď rozradostená Evička bude ďakovať, pohodí rukou, ako by sa   nič nestalo:
    </tei:p>
    <tei:p>
     „Nemáš za čo!”
    </tei:p>
    <tei:p>
     Celkom tak, ako počul hovoriť Julku a báčika Lajoša.
    </tei:p>
    <tei:p>
     O tom však Evička nevedela. Rovnako nevedel Lojzko o Evičkinom   odvážnom predsavzatí, ktoré dozrievalo, ako sa blížili k mestu. Už   vyhútala, ako ho vykoná. Napíše na lístok výstrahu a hodí ho do   banky.
    </tei:p>
    <tei:p>
     Len o tom ešte rozmýšľala, čo napíše. Nechcela veľa písať, aby sa   Lojzkovi nestala podozrivou. O chvíľu jej pohral úsmev okolo úst.   Prezrádzal, že domyslela všetko do podrobnosti. Rozhodla sa, že na   lístok napíše: POZOR! IDÚ VÁS VYKRADNÚŤ!
    </tei:p>
    <tei:p>
     To bude celkom stačiť. Len aby výstrahu prijali vážne.
    </tei:p>
    <tei:p>
     Keď prišli do mesta, požiadala Lojzka, aby jej ukázal búračku.   Zastavili na rohu Dubovej ulice. Polozborený dom jej hneď padol do   očí ani zdrúždený zub. Vedľa neho stála do dvoch ulíc rozkročená   banka.
    </tei:p>
    <tei:p>
     „Škoda, že nemám korunu,” povedala Lojzkovi. „Nešiel by si   vyžobrať?”
    </tei:p>
    <tei:p>
     „Nie!” vyhlásil hneď sebavedome. „Už nikdy nebudem žobrať!”
    </tei:p>
    <tei:p>
     „Prečo?” zviedala Evička v obave, že nebude mať ceruzu a papier,   aby napísala výstrahu.
    </tei:p>
    <tei:p>
     „Už som ti povedal, že žobrať nie je chlapská robota. Aj tebe   ťažko padlo, keď si mala žobrať. Mám korunu. Aj dve! Pozri, koľko!”   vytiahol z vrecka za hrsť peňazí.
    </tei:p>
    <tei:p>
     „Kto ti dal?” žasla Evička.
    </tei:p>
    <tei:p>
     „Báčik Bugzo za to, že som mu pomáhal.”
    </tei:p>
    <tei:p>
     Vďačne na neho pozrela, keď si brala korunu. Práve tak, ako si   predstavoval, keď jej bude podávať prsteň. Vošla do papiernictva a o   chvíľku sa vrátila s papierom a ceruzou.
    </tei:p>
    <tei:p>
     Medzitým si Lojzko obzrel druhý výklad. Hodinársky. A v ňom   prstene! Veľa prsteňov. A pekných!
    </tei:p>
    <tei:p>
     „Teraz ma ty počkaj,” povedal Evičke a zmizol v hodinárskom   obchode.
    </tei:p>
    <tei:p>
     Nezvyšoval jej čas rozmýšľať, prečo Lojzko odbehol do obchodu s   hodinami. Chcela to využiť. Rezko prebehla ulicu k banke. Na   schodišti napísala výstrahu a poodchýlenou bránou vkĺzla do   budovy.
    </tei:p>
    <tei:p>
     Zdúpnela.
    </tei:p>
    <tei:p>
     Od sklenených dverí zaznieval šramot a spev. Upratovačky! Zabudli   na schodoch zmeták. Chytro vstrčila podeň výstrahu a vybehla z   banky.
    </tei:p>
    <tei:p>
     Lojzko už stál pred budovou. Vyzeral ju. Zrejme ju videl, keď   vychádzala z banky. Rozmýšľala, čo mu povie. Ale nemusela nič   povedať, lebo sa jej Lojzko nepýtal, iba tajnostkársky povedal:
    </tei:p>
    <tei:p>
     „Zažmúr oči, otrč ruku!”
    </tei:p>
    <tei:p>
     Zažmúrila oči, otrčila ruku. Pocítila, že jej Lojzko navlieka   prsteň. Ale nestačila sa mu ani len poďakovať, ani si ho dobre   obzrieť. Vyrušil ich psí štekot za rohom ulice. Obaja si zrazu   uvedomili, že majú Belka so sebou. Na ceste stál vozík. Pri ňom šarha   s okom a v oku sa hádzal nešťastný Belko.
    </tei:p>
    <tei:p>
     Evička s Lojzkom razom bežali k šarhovi.
    </tei:p>
    <tei:p>
     „To je náš psík!” protestovali.
    </tei:p>
    <tei:p>
     „Ja vám dám vodiť do mesta psov!” hromžil chlap s červeným nosom a   zlostnými očami.
    </tei:p>
    <tei:p>
     „Pustite nám Belka, dobrý pán, pustite!… Už viac ho neprivedieme,”   modlikali deti.
    </tei:p>
    <tei:p>
     Šarha na ich prosbu nič nedal. Otvoril vzadu na vozíku dvierce a   vsotil Belka medzi ostatných skučiacich psov. Vzal bič, ohnal sa ním   po deťoch.
    </tei:p>
    <tei:p>
     „Practe sa, lebo zavolám policajta!” Plesol bičom a pohol sa so   psou károu.
    </tei:p>
    <tei:p>
     A Evička s Lojzkom obďaleč za ním. Belko, ich milý Belko bol v   nebezpečenstve! Nie, za nič na svete ho nemôžu opustiť. Belko im bol   odprvoti najvernejší kamarát. Vernosť za vernosť! Len keby šarha   nebol taký bezcitný!
    </tei:p>
    <tei:p>
     Šarha zamieril s vozíkom von z mesta. Býval neďaleko rieky. Na   širokom dvore mal postavené chlievy. Do nich zatváral polapaných   psov. Keď si majiteľ chyteného psa nevymenil, bez milosti psa zabil.   Taký koniec očakával aj múdreho Belka, znamenitého psieho tanečného   majstra, víťaza nad hadmi a úhlavného nepriateľa všetkých myší a   potkanov.
    </tei:p>
    <tei:p>
     Keď vozík zastal pred šarhovňou, dobehli za ním aj deti.
    </tei:p>
    <tei:p>
     Šarhu vítal radostným brechotom veľký čierny vlčiak, pýcha   šarhovho dvora. Lojzko sa odvážil znovu poprosiť neľútostného chlapa,   hoci psisko zlostne cerilo na neho zubiská.
    </tei:p>
    <tei:p>
     „Prosím vás, dobrý pán, pustite nášho Belka. Zaplatíme vám…”
    </tei:p>
    <tei:p>
     Šarha sa zaškeril:
    </tei:p>
    <tei:p>
     „A koľko máš?”
    </tei:p>
    <tei:p>
     Lojzko bol odjakživa opatrný. Vhuplo mu do hlavy, aby sa s chlapom   pojednal.
    </tei:p>
    <tei:p>
     „Dám tri koruny…”
    </tei:p>
    <tei:p>
     „Máš ty čerta, nie peniaze!” neveril mu chlap.
    </tei:p>
    <tei:p>
     „Mám. Pozrite!” vytiahol tri koruny.
    </tei:p>
    <tei:p>
     „Tak daj!”
    </tei:p>
    <tei:p>
     Sotva mu peniaze podal, chlap schytil bičisko a šľahol Lojzka po   tvári.
    </tei:p>
    <tei:p>
     „Tu máš, háveď cigánska!”
    </tei:p>
    <tei:p>
     Lojzko ukrutne zvrieskol a s rukou na tvári bežal za Evičkou.
    </tei:p>
    <tei:p>
     Div, že mu surový človek nevyťal oko. Od sluchy pozdĺž tváre mu   nabehol ako prst hrubý červenofialový rezanec. Rana podbehla krvou a   ukrutne pálila. Aj Evička sa rozplakala, keď si sadli na breh pri   rieke ako splašené vtáčence.
    </tei:p>
    <tei:p>
     „Hrozne páli a bolí!” ujúkal Lojzko a zvíjal sa na zemi.
    </tei:p>
    <tei:p>
     Evička oddrapila kus handry zo sukne. Vyplákala ju v rieke a   priložila obklad na Lojzkovu zranenú tvár. Trochu sa mu uľavilo.   Aspoň toľko, že mohol znovu rozmýšľať o Belkovi.
    </tei:p>
    <tei:p>
     „To mu nedarujem!” zahrozil päsťou v tú stranu, kde stála   šarhovňa. „Poď!” povedal Evičke. Od radosti nevedel vydržať na jednom   mieste.
    </tei:p>
    <tei:p>
     „Keby sme mali paniaze, kúpili by sme liek,” ozvala sa ustarostená   Evička.
    </tei:p>
    <tei:p>
     „Mám ešte. Dobre, že som nedal všetky tomu oplanovi!”
    </tei:p>
    <tei:p>
     Zamierili k lekárni. Rozpovedali lekárnikovi, čo sa stalo. Krútil   hlavou. Omyl ranu, natrel masťou a zalepil náplasťou. Keď odchádzali,   všimol si Lojzko akúsi škatuľu. Vyškierala sa na nej odporná smrtná   hlava so skríženými hnátmi.
    </tei:p>
    <tei:p>
     „To je čo?” opýtal sa.
    </tei:p>
    <tei:p>
     „Otrava na potkany,” odpovedal lekárnik.
    </tei:p>
    <tei:p>
     Kúpil škatuľu. Keď vyšli z lekárne, Evička sa ho opýtala:
    </tei:p>
    <tei:p>
     „Načo si to kupoval?”
    </tei:p>
    <tei:p>
     „Však uvidíš!” odpovedal tajnostkársky. Rana už tak nepálila. Kul   pomstu ukrutnému chlapovi. U mäsiara kúpil kus klobásy. Išli im sliny   na ňu, ale nezjedli ju. V parku Lojzko opatrne rozbalil škatuľu, z   klobásy drievkom vyšpáral mäso, pomiešal ho s otravou a znovu napchal   do klobásy. Keď bol s robotou hotový, prikradol sa k šarhovni. Na   dvore zočil vlčiaka. Ostatných psov šarha pozatváral do chlievov. Tam   od strachu zavýjali.
    </tei:p>
    <tei:p>
     „Na!” zavolal na vlčiaka a hodil pred neho klobásu.
    </tei:p>
    <tei:p>
     Vlčiak sa na ňu vrhol. Tri hlty – a klobása zmizla v ňom. Len aby   jed účinkoval, čupli si k plotu a pozorovali vlčiaka. Oblizoval si   pysky i miesto, kde klobása spadla. Zrejme mu chutila. Potom si   ľahol, hlavu položil na predné nohy a poškuľoval smerom na deti. Už   nebrechal. Zhovievavo ich trpel za plotom. O chvíľu vstal. Začal sa   nervózne vrtieť a motať ani opitý. Ako voľakedy Belko. Raz daje   kázala nazbierať muchotrávok. Zaliala ich mliekom a povarila. Keď   odstavila odvar a vychladol, sadali naň muchy a skapínali. O chvíľu   bol celý odvar akoby posypaný makom. Lenže nedal pokoj ani Belkovi.   Uchmatol si z neho a potom sa takisto motal ako teraz vlčiak.   Horko-ťažko ho daje zachránila.
    </tei:p>
    <tei:p>
     Tak vykonal Lojzko svoju pomstu.
    </tei:p>
    <tei:p>
     Keď sa vlčiak odtackal a zaliezol kdesi za dom, Lojzkovi už nič   neprekážalo, aby sa nevkradol do dvora a nevyslobodil z   nebezpečenstva svojho štvornohého kamaráta.
    </tei:p>
   </tei:div>
   <tei:div type="chapter">
    <tei:head>
     19.  Čo sa stalo o polnoci
    </tei:head>
    <tei:p>
     Neskoro v noci sa vracali Evička s Lojzkom do osady. Hladní a   ukonaní. Lojzko aj ubolený. No blažilo ho vedomie, že zachránil   svojho milého štvornohého priateľa.
    </tei:p>
    <tei:p>
     Hmla sadla na kraj. Od rieky prinášala chlad. Evička sa chvela od   zimy. Pridali do kroku, aby došli čím prv do osady. Tam pri ohni sa   zohrejú.
    </tei:p>
    <tei:p>
     Lojzka trápili starosti. Daje sľúbil fajčivo. Neniesol nič. Bál   sa, čo mu povie. Okrem toho sa neskoro vracali. Daje iste nemohla pre   nich spať. Bude aj preto hromžiť. Ale najväčšmi ho mrzelo, že mu   radosť pri odovzdávaní prsteňa prekazil šarha. Tak sa na to tešil! A   trápil sa aj pre Evičku. Prečo potrebovala papier a ceruzu? Keď   vyšiel z obchodu, videl ju vychádzať z banky. Čo tam robila? Nechcel   jej dávať otázky, keď sama uznala za lepšie mlčať. Odpľul na cestu a   pohodil rukou, ako vídaval báčika Lajoša.
    </tei:p>
    <tei:p>
     „Psí život!”
    </tei:p>
    <tei:p>
     Evičku vyrušil zo zadumania. Nerozumela, čo povedal.
    </tei:p>
    <tei:p>
     „Bolí ťa?” opýtala sa.
    </tei:p>
    <tei:p>
     „Keby len to!”
    </tei:p>
    <tei:p>
     Evička ho posmeľovala.
    </tei:p>
    <tei:p>
     „Neboj sa. Dáko to len vydržíme!” a po chvíľke dodala: „Už to   nebude dlho trvať.”
    </tei:p>
    <tei:p>
     V Lojzkovi hrklo. Čo nebude dlho trvať? Aj ona hovorí tak tajomne   ako daje, keď odchádzali do mesta. Na čo naráža? čo zamýšľa? Chce zas   ujsť? Ako jej zabráni, ako, keď je taká dobrá? Zaumienil si, že jej   už nikdy neublíži. Ťažkú úlohu vzal na seba, keď sľúbil starej daje,   že bude dávať pozor na Evičku. Všetko by ušlo, keby nebol báčik Lajoš   taký hrozný.
    </tei:p>
    <tei:p>
     Cesta sa míňala. Ani nezbadali, ako sa ocitli pri osade. Voľajako   sa im nepozdávala. Nezaváňal od nej dym. I akási prázdnejšia bola.   Trčali do noci iba šiatre. Vyzerali ako čierne kopy sena. Nevideli   ani vozy ani kone. Bandi erdžaním vždy privítal svojich. Zabudol, čo   sa patrí?
    </tei:p>
    <tei:p>
     Len čo zastali kraj osady, odkiaľsi spomedzi šiatrov zablyslo   elektrické svetlo. Veľkým kužeľom ich osvietilo i oslepilo. Zápäť sa   ozval drsný chlapský hlas:
    </tei:p>
    <tei:p>
     „Stojte!”
    </tei:p>
    <tei:p>
     Zastali ani prikovaní.
    </tei:p>
    <tei:p>
     Kráčala k nim čierna postava. Žandár! Opýtal sa prísne:
    </tei:p>
    <tei:p>
     „Kde ste boli? Kradnúť, však?! Banda cigánska! Poďme!” sotil deti   a poručil, aby kráčali pred ním. Pri odchode z osady zavolal medzi   šiatre:
    </tei:p>
    <tei:p>
     „Dávajte pozor, či nepriletia ďalší vtáci!”
    </tei:p>
    <tei:p>
     Evička s Lojzkom sa rozhliadli po šiatroch. V nočnom šere zbadali   viaceré postavy žandárov s puškami na pleciach.
    </tei:p>
    <tei:p>
     Pohli sa opäť k mestu.
    </tei:p>
    <tei:p>
     Lojzka mučil strach. Počul od báčika Lajoša, že zlé časy udrú na   Cigána, keď sa dostane do rúk žandárov. On sa už nepokladal za   Cigána, ale kto mu uverí? Ozaj, Lojzka stihol zlý deň a ešte horšia   noc nastávala. Očakával, že sa šarha pomstí za otráveného psa. A   šarha veru nevyzeral v hneve odchodnejší od báčika Lajoša.
    </tei:p>
    <tei:p>
     Evičku nič nemátožilo. Tušila, že prepadnutie osady súviselo s jej   výstrahou. Všetko prebiehalo, ako si želala. Prežiť ešte túto noc. A   zajtra… Zajtra, keď sa rozvidní, možno bude sedieť s Lojzkom vo vlaku   a uháňať k milovaným rodičom.
    </tei:p>
    <tei:p>
     V meste zastali pred veľkým domom. Žandár zacengal. Vo dverách   zarachotili kľúče. Roztvorenými dverami nakukol z driemot prebratý   muž v uniforme, ale bez čiapky na hlave.
    </tei:p>
    <tei:p>
     „Priviedol som ďalších,” oznamoval žandár. „Do chládku. K   ostatným.” Potom pozdravil a odišiel.
    </tei:p>
    <tei:p>
     „Poďme, poďme!” duril službu konajúci policajt Evičku a Lojzka,   keď sa im akosi nechcelo prekročiť prah pošmúrneho domu. Pred prahom   bola sloboda – za ním, kto vie, čo ich čaká… Lojzko pozrel zúfalo na   Evičku. Pokojne všetko znášala. Pobrala sa vpred.
    </tei:p>
    <tei:p>
     Ocitli sa na priestrannom dvore. Na prostriedku stáli vozy. Medzi   nimi bol aj voz báčika Lajoša. Pri oji driemal biely Bandi a čierny   Havran. Nechýbala ani maringotka vajdu Rinalda Rafaela. Lakatošovcom   sa už začala sezóna. Odišli z osady.
    </tei:p>
    <tei:p>
     Popri vozoch chodili policajti. Tým odovzdal policajt od brány   Evičku a Lojzka. Dvaja sa ich ujali. Prešli s nimi nádvorím a   zamierili do brány na protiľahlej strane. Od nej sa tiahla dlhá   chodba. Čudnou ozvenou sa ozývali kroky v tejto chodbe s radom   zatvorených dverí po oboch stranách. Pred jednými z nich stál   dozorca. Pozdravil prichodiacich kolegov a otvoril dvere.
    </tei:p>
    <tei:p>
     Evička s Lojzkom sa ocitli v tmavej tesnej miestnosti, plnučičkej   plnej detí z osady.
    </tei:p>
    <tei:p>
     Medzi celami s vreštiacimi deťmi sa vynímala jedna cela tichá,   akoby zahriaknutá. V nej našiel dočasné prístrešie Rinaldo Rafael so   svojou rodinou. Žandári ich prekvapili, keď už spali. Márne dôvodil,   že on zastupuje Cigánov pred zákonom, zaobchádzali s ním a s jeho   rodinou ako s ostatnými Cigánmi. Napaskudený sedel na lavičke a čakal   na ráno. Nevedel, čo sa stalo, prečo žandári náhle prepadli osadu a   nenechali v nej živej duše. Razia sa neobišla bez šarvátok.   Poniektorí ohnivejšej povahy na to doplatili. Za odpor proti   vrchnosti im namerajú trest. Vedel, že nešlo o obyčajný priestupok,   keď urobili záťah na celú osadu. Všimol si, že na nádvorí policajného   riaditeľstva medzi cigánskou perepúťou nebol ani Lajoš, ani Bugzo.   Videl iba na smrť ustráchanú Julku. Ale chýbali aj Lojzko s Evičkou.   Stará daje nevrátila dievča. Možno jej rodičia zbadúrili strážcov   zákona. Alebo Lajoš s Bugzom dačo vyparatili? Raňajšie vyšetrovanie   malo potvrdiť, ktorá z jeho domnienok bola správna.
    </tei:p>
    <tei:p>
     Na policajnom riaditeľstve sa pri vyšetrovaní nepridŕžali úradných   hodín. Prekvapili zaisteného, keď to najmenej očakával. Ešte neodbilo   na neďalekej veži ani šesť hodín, keď zarachotil kľúč v zámku.   Dozorca pokynul Rinaldovi Rafaelovi, aby ho nasledoval. Kde inde –   ako do vyšetrovacej miestnosti. To Rinaldo Rafael dobre vedel. Bol už   neraz na policajnom riaditeľstve.
    </tei:p>
    <tei:p>
     „A, dobré ráno, pán Rafael!” privítal ho policajný komisár, sotva   vkročil do dverí. „My sa už poznáme, však?”
    </tei:p>
    <tei:p>
     „Áno, pán komisár,” prisvedčil Rinaldo Rafael a rozhliadol sa po   miestnosti.
    </tei:p>
    <tei:p>
     Za stolom sedel pisár v uniforme a pred stolom starší pán tiež v   uniforme, lenže odlišnej od policajnej. Komisár stál a pohládzal si   koziu briadku.
    </tei:p>
    <tei:p>
     „Nech sa páči – sadnite si u nás!”
    </tei:p>
    <tei:p>
     Rinaldo Rafael si sadol. Na stole pred pisárom bola už hŕba   popísaných papierov a pisár stále písal. Z toho usúdil, že   vyšetrovanie bolo už v plnom prúde. Keď pisár prestal, dal si do   stroja nový papier a začal písať zápisnicu s Rinaldom Rafaelom. Po   zapísaní osobných údajov sa policajný komisár opýtal vajdu:
    </tei:p>
    <tei:p>
     „Netušíte, prečo sme vás predvolali?”
    </tei:p>
    <tei:p>
     „Nie, pán komisár,” pokojne odpovedal Rinaldo Rafael.
    </tei:p>
    <tei:p>
     „Tak vám to poviem. Dnes v noci dvaja chlapi z vašej osady chceli   vykradnúť banku. Aj by sa im to bolo podarilo, nebyť ostražitosti   tohto pána,” ukázal na chlapa v uniforme, zrejme zriadenca banky. „Čo   myslíte, kto to bol?”
    </tei:p>
    <tei:p>
     „Neviem, prosím, naozaj neviem.”
    </tei:p>
    <tei:p>
     „Veď im celá osada pomáhala, aby sa mohli dostať do banky! A vy   neviete! Čo vám sľúbili za mlčanlivosť?”
    </tei:p>
    <tei:p>
     Tak teda dobre usudzoval. Boli to Bugzo s Lajošom. Za Lajošovým   činom hneď od začiatku šípil čertovinu. No nepovedal viacej, ako   musel.
    </tei:p>
    <tei:p>
     „Prosím, ich sa opýtajte.”
    </tei:p>
    <tei:p>
     „Lajoš Oláh ufrngol a jeho spoločník nežije. Kto to bol?”
    </tei:p>
    <tei:p>
     To bola pre Rinalda Rafaela veľká novina. Prichytili ich a Lajoš   Bugzovi pripravil smrť.
    </tei:p>
    <tei:p>
     „V osade ho nazývali Barnabášom Bugzom,” odpovedal. Čudoval sa,   ako tak rýchlo zistili Lajošovo meno, keď jeho spoločník padol.   Pravda, nevedel, že ho zriadenec poznal ako vkladateľa peňazí.
    </tei:p>
    <tei:p>
     „Skade pochádzal? Neviem. Viacej vám azda povie jeho sesternica   Julka.”
    </tei:p>
    <tei:p>
     Pisár všetko zapisoval. Rinaldo Rafael ešte dodal:
    </tei:p>
    <tei:p>
     „Hneď sa mi nevidelo ich počínanie. Bol som aj za staviteľom, ale   tam mi povedali, že je všetko v poriadku.”
    </tei:p>
    <tei:p>
     Komisár si niečo poznačil.
    </tei:p>
    <tei:p>
     „Na takú krádež sa museli dôkladne pripraviť. Nič ste nezbadali?   Najviac by nás zaujímalo, kde vzali kľúče? Navlas padli do   zámkov.”
    </tei:p>
    <tei:p>
     Rinaldovi Rafaelovi sa zrazu rozozvučala v hlave točovka. Teda   nebolo to kovanie na dom, ale kľúče!
    </tei:p>
    <tei:p>
     „Myslím, že ich urobil Bugzo.”
    </tei:p>
    <tei:p>
     „V rukách – a také presné?”
    </tei:p>
    <tei:p>
     „Mal točovku, čosi na nej majstroval v osade.”
    </tei:p>
    <tei:p>
     „A kde je?”
    </tei:p>
    <tei:p>
     „Všetko mal v dvoch drevených kufroch. Boli na voze.”
    </tei:p>
    <tei:p>
     Skutočne. Na voze našli dva kufre. Keď ich otvorili, priam zvýskli   od údivu. Komisár prezrel spisy na stole a významne povedal   pisárovi:
    </tei:p>
    <tei:p>
     „Predsa mali pravdu!”
    </tei:p>
    <tei:p>
     V ruke držal zápisnice z výsluchu riaditeľa, prokuristu a   pokladníka banky. Nevedeli mu vysvetliť, kde sa vzali dvoje kľúče od   trezoru. Teraz bolo všetko jasné. Zacengal na dozorcu.
    </tei:p>
    <tei:p>
     „Doveďte starých Oláhovcov!”
    </tei:p>
    <tei:p>
     Daje vošla placho. Drvila ju zimnica. Za ňou prestupoval dade   Oláh. Mäkušil v dlaniach starú vypĺznutú baranicu, ktorá mu slúžila v   lete v zime. Pisár takisto spísal s nimi rodné údaje. Potom komisár   spustil z mosta do prostá:
    </tei:p>
    <tei:p>
     „Kde je Lajoš?”
    </tei:p>
    <tei:p>
     „Nevieme, prosím, nevieme…,” zastenal dade Oláh.
    </tei:p>
    <tei:p>
     „Ako neviete? Z mesta ušiel na čiernom koni. Na to sú svedkovia. A   čierneho koňa našli u vás zapriahnutého vo voze.”
    </tei:p>
    <tei:p>
     „Ja som to vedela, ja som to tušila,” zalamentovala stará.
    </tei:p>
    <tei:p>
     „Čo ste vedeli? Čo ste tušili?” strmo zaútočil na ňu policajný   komisár.
    </tei:p>
    <tei:p>
     „To je nikdy nie dobre, prosím ich, keď človek vidí…”
    </tei:p>
    <tei:p>
     „Hovorte jasnejšie! Čo ste videli?”
    </tei:p>
    <tei:p>
     „Zjavenie, prosím, zjavenie…”
    </tei:p>
    <tei:p>
     Komisár si myslel, že stará už-už vyjaví, kde je jej podarený   chovanec – a ona začala tárať o akomsi zjavení!
    </tei:p>
    <tei:p>
     „Hovorte pravdu, lebo vás dám zavrieť!”
    </tei:p>
    <tei:p>
     „Veď pravdu, len čistú pravdu hovorím. To je nikdy nie dobre, keď   človek vidí ženícha s čiernym pierkom. To je vždy smútok.”
    </tei:p>
    <tei:p>
     Rinaldo Rafael videl, že treba starej pomôcť, objasniť jej   počínanie, lebo komisár strácal už trpezlivosť.
    </tei:p>
    <tei:p>
     „Naša stará matka má dar jasnozrenia.”
    </tei:p>
    <tei:p>
     „Tak nech povie, kde je Lajoš, keď je jasnovidka!” skočil mu do   reči komisár.
    </tei:p>
    <tei:p>
     Stará daje sa strhla, zažmúrila oči, a keď ich znovu roztvorila,   opýtal sa jej komisár:
    </tei:p>
    <tei:p>
     „No, čo ste videli?”
    </tei:p>
    <tei:p>
     „Lajoša.”
    </tei:p>
    <tei:p>
     „Kde?”
    </tei:p>
    <tei:p>
     „Zatvoreného.”
    </tei:p>
    <tei:p>
     „Ale kde?!”
    </tei:p>
    <tei:p>
     „Tu, na polícii.”
    </tei:p>
    <tei:p>
     Komisár očervenel. Znovu zavolal dozorcu.
    </tei:p>
    <tei:p>
     „Prosím, odveďte ich, lebo ma šľak trafí!”
    </tei:p>
    <tei:p>
     Začal vyšetrovať z inej strany. Nechal predvolať deti.
    </tei:p>
    <tei:p>
     Lojzka s Evičkou doviedli na výsluch spoločne. Pred Lojzkom sa   rozkročil policajný komisár a prísne sa opýtal:
    </tei:p>
    <tei:p>
     „Kde ste boli v noci? Povedzte!”
    </tei:p>
    <tei:p>
     „U šarhu,” vyjachtal Lojzko.
    </tei:p>
    <tei:p>
     „Kde?!” zdvihol hlas komisár, lebo si myslel, že sa mu Cigán   vysmieva.
    </tei:p>
    <tei:p>
     „U šarhu. Chytil nám Belka. Boli sme v noci po neho.”
    </tei:p>
    <tei:p>
     „A čo ti je na tvári?”
    </tei:p>
    <tei:p>
     „Šarha ma udrel bičom, keď som prosil, aby pustil nášho Belka.”   Medzitým, čo písací stroj klepotal a zaznačoval Lojžkovu výpoveď,   policajný komisár rozkázal, aby priviedli na políciu aj šarhu. Potom   začal ďalej vyšetrovať.
    </tei:p>
    <tei:p>
     „Ako ťa v osade volajú?”
    </tei:p>
    <tei:p>
     „Lojzko.”
    </tei:p>
    <tei:p>
     „Pozri, Lojzko, ty si múdry chlapec. Povedz mi, kto chýbal tej   noci v osade. Neboj sa, nič sa ti nestane. Nevyzradíme ťa.”
    </tei:p>
    <tei:p>
     „Neviem. My sme v osade neboli od obeda. Keď sme sa v noci   vrátili, našli sme osadu prázdnu.”
    </tei:p>
    <tei:p>
     „Ani nevieš, kto sa chystal odísť?”
    </tei:p>
    <tei:p>
     Lojzko záporne zavrtel hlavou.
    </tei:p>
    <tei:p>
     Policajný komisár zahromžil, keď nemohol z Cigánika nič   vytiahnuť.
    </tei:p>
    <tei:p>
     „Počuj! Vyzraď! Inak pôjdeš do áreštu!”
    </tei:p>
    <tei:p>
     Lojzko mal dušičku na jazyku. No predsa záporne krútil hlavou. Kým   Lojzka zvŕtal policajný komisár, Evička pozorovala cez okno Cigánov,   čo už boli na slobode. Dade a daje Oláhovci sedeli už na voze. Zrejme   ich čakali.
    </tei:p>
    <tei:p>
     „Čertovský zbojník!” zaklial policajný komisár, keď prestal moriť   Lojzka. „Nie a nie ho lapiť!”
    </tei:p>
    <tei:p>
     Keď Evička počula komisárove slová, zbledla. Kruhy sa jej   roztancovali pred očami. Na viac sa nepamätala. Roztvorila oči iba   vtedy, keď pocítila na hlave studený obklad. Nachádzala sa ešte u   policajného komisára. Sedela však na stoličke. Vedľa nej stál vysoký   chlap s červeným nosom a zlostnými očami. Šarha! Divo rozhadzoval   rukami a gúľal očami.
    </tei:p>
    <tei:p>
     „Poškrtiť ich ani štence, háveď akúsi! Nezaslúžia iné za takého   krásneho psa!”
    </tei:p>
    <tei:p>
     Sotva odišiel, policajný komisár podišiel k Evičke. Pohladil ju po   hlave a opýtal sa:
    </tei:p>
    <tei:p>
     „Už ti je lepšie?”
    </tei:p>
    <tei:p>
     Prikývla.
    </tei:p>
    <tei:p>
     „Prezraď mi, Evička, ktorí chlapi z osady chodia po zboji?”
    </tei:p>
    <tei:p>
     Ťažká, veľmi ťažká otázka pre Evičku a ešte ťažšia odpoveď na ňu.   Musela by vyzradiť aj Lojzka. Zachytila jeho prosebný pohľad i slzy   strachu. Má vyzradiť? A čo by získala? Všetko je stratené! Všetko.   Lajoša nechytili. Celé jej predsavzatie sa zrútilo. Namiesto odpovede   sa rozplakala. Nedostali z nej ani slova.
    </tei:p>
    <tei:p>
     Prepustili ich na dvor. Viac ich nevyšetrovali.
    </tei:p>
    <tei:p>
     Pred večerom roztvorili ťažkú kovovú bránu na zadnom vchode   policajného riaditeľstva.
    </tei:p>
    <tei:p>
     Z nádvoria sa pohli cigánske vozy. Medzi nimi sa vynímala   maringotka Rinalda Rafaela. Sedel vážne ani socha na kozlíku a   poháňal dva gaštanové kone. Rodina sa od hanby schovala do   maringotky. Ale ani tam nemala pokoja. Po meste sa rozniesol chýr o   vlámaní do banky. Ľudia sa zhŕkli pred budovou policajného   riaditeľstva. Privítali Cigánov nadávkami, opľúvaním. Ba ktosi hodil   kameň do maringotky. Rozbil okno. Vnútri zaplakalo dieťa.
    </tei:p>
    <tei:p>
     Vyčíňanie ľudí neveštilo nič dobrého. Preto Rinaldo Rafael   zastavil kone a vrátil sa na policajné riaditeľstvo. Žiadal ochranu.   Len potom sa pohol nezvyklý sprievod ulicami mesta pomedzi špaliere   ľudskej zloby, nenávisti, opľúvania a hrubých nadávok. Nebyť polície,   vari by ich boli ukameňovali. Iba za mestom ich polícia opustila.
    </tei:p>
    <tei:p>
     Pri rieke postáli. Navzájom sa zhľadúvali. Chýbali otcovia,   synovia a matere, čo sa postavili na odpor. Chýbala i Julka. Jedine   Rinaldo Rafael a stará daje vedeli, čo ju stihlo. Ako nepohodlná   cudzia štátna príslušníčka čakala na vyhostenie.
    </tei:p>
    <tei:p>
     Hlad a smäd rozohnal popri rieke nielen kone, ale i deti. Vrhli sa   ani kobylky na jablone pozdĺž cesty. Ba odvážnejší zamierili aj na   ostredky, aby si nabrali kalerábu, mrkvy, vykutali zemiaky.
    </tei:p>
    <tei:p>
     Rinaldo Rafael vycítil, že nadišla jeho chvíľa, na ktorú dlho   čakal. Vzpriamil sa na kozlíku hrozivo ani boh pomsty a povedal:
    </tei:p>
    <tei:p>
     „Počujte ma, ľudia!”
    </tei:p>
    <tei:p>
     Razom všetci stíchli.
    </tei:p>
    <tei:p>
     „Počujte ma!” opakoval znovu, aby upútal aj tých nepozornejších.   „Stalo sa, čo z nás nikto neočakával. Syn z našej krvi, neprinútený   ani hladom, ani biedou, iba chamtivosťou, spáchal ohavný čin. Pobúril   proti nám ľudí, na ktorých sme odkázaní. Odteraz nás budú ešte viac   nenávidieť, budú nám strpčovať život, odmietať prácu, aby sme skapali   od hladu. A čo si za to zaslúži?”
    </tei:p>
    <tei:p>
     Odmlčal sa. Hľadal zrakom starú daje. Ľutoval, že ju musí   zarmútiť, lebo ona Lajoša vychovala a čakala v starobe jeho pomoc.   Preto ťažko vyslovoval kliatbu, od ktorej každému naskakovali riadne   zimomriavky:
    </tei:p>
    <tei:p>
     „Nech ho, pažravca, za ten stratený ľudský život a za naše   príkorie zaživa zožierajú červy, nech mu vytečú oči a okľavejú údy,   aby chodil ako prašivec so psami po smetiskách a obžieral kosti…”
    </tei:p>
    <tei:p>
     Pri ďalších slovách akoby mu zabehlo v hrdle:
    </tei:p>
    <tei:p>
     „A kto ho ukrýva, je spoluvinníkom. Nepatrí medzi nás!”
    </tei:p>
    <tei:p>
     Stará daje si od hrôzy zakrývala uši. Každé vajdovo slovo dopadalo   na ňu ani úder kladivom. Hrbilo ju, pritláčalo k zemi. Kliatba   vyháňala i ju spomedzi vlastnej krvi. Čo robiť? Čo len robiť? Kam sa   podieť? Pred biedou a nenávisťou mohla ich ochrániť jedine horárka z   Čierťaže. Pokynula dade Oláhovi, aby zavolal deti. Kým prišli, jej   smutný zrak skackal po všetkých. Ani jedny ústa sa neotvorili, aby ju   chránili proti vajdovej kliatbe. Neozvala sa ani vlastná sestra, ani   švagor. Všetci mlčali. Ticho sa lúčili s ňou, lebo cítili, že   Oláhovci vedia, kde sa skrýva Lajoš…
    </tei:p>
    <tei:p>
     Keď vysadli na voz, daje vzala opraty do rúk, šibla bičom.
    </tei:p>
    <tei:p>
     Voz s plachtou, ťahaný jedným bielym a jedným čiernym koníkom, sa   pohol. Vŕzgal a klepotal po hradskej, odprevádzaný smutnými očami   tých, čo jej boli najmilší.
    </tei:p>
    <tei:p>
     Neodbočil do osady v agátovej hôrke. Vari naposledy ju poláskala   očami, i miesto, kde mal stáť ich domec, aby ich chránil pred nečasom   a poskytoval teplo v starobe. Poháňala ďalej v ústrety horám… Tam   dobehol za nimi Belko. Verný Belko!
    </tei:p>
    <tei:p>
     Keď boli tak ďaleko, že ich ľudské oko nedovidelo, zabočila na   poľnú cestu. Na nej zastal voz s plachtou. Dade Oláh zoskočil z voza.   Sliedivo sa rozhliadol po okolí a len potom povolil povrazy, ktoré   priťahovali koryto k rázvore.
    </tei:p>
    <tei:p>
     Z koryta vyliezol báčik Lajoš.
    </tei:p>
    <tei:p>
     Daje neklamala. Lajoš bol skutočne zatvorený na polícii, ale vo   vlastnom väzení.
    </tei:p>
   </tei:div>
   <tei:div type="chapter">
    <tei:head>
     20.  Zrada
    </tei:head>
    <tei:p>
     Nad údolím pod Jastrabou skalou zakrúžil veľký vták. Zvedavo   pozoroval, kto znepokojuje jeho kráľovstvo.
    </tei:p>
    <tei:p>
     Na starom ležisku sa opäť usadili Cigáni. Oheň čmudil. Okolo neho   sa hrčilo päť postáv. Tri väčšie blízo ohňa, dve menšie obďaleč. Po   polianke pobehúval belavý psík. Psíka jastrab znenávidel, lebo mu   pytlačil na hôrne myši. Zlostne škúlil naň a najradšej by ho bol   roztrhal.
    </tei:p>
    <tei:p>
     A práve v takej nálade bol aj báčik Lajoš. Zlosť vrela v ňom ako   voda v hrnci, čo stál na železných nôžkach nad ohňom. V rukách   kŕčovite zvieral brokovnicu, hotový zastreliť každého, kto by sa mu   opovážil postaviť do cesty.
    </tei:p>
    <tei:p>
     Hej, báčik Lajoš vyzeral ako vyplašený jastrab. Tučná korisť mu   unikla práve vtedy, keď si robil na ňu najlepšiu chuť. Preto sedel   taký napajedený. Škrípal zubami a z očú mu sršali blesky. Ktosi sa   opovážil postaviť do cesty jemu – najväčšiemu zbojníkovi, na ktorého   si žandári dávno ostria zuby, ale márne, lebo sám obenk mu je   pomocníkom. On ho vystríha, keď hrozí nebezpečenstvo. Toho neznámeho   musí vypátrať a urobiť s ním zbojnícky poriadok!
    </tei:p>
    <tei:p>
     Strach bolo pozrieť na Lajoša, keď mu vírili hlavou také   myšlienky. Oči krvou podliate, tvár bledá, ústa samá pena. Štrngal so   zbraňou a s nábojmi na opasku.
    </tei:p>
    <tei:p>
     Keď mu jed prešiel, hľadel tupo do ohňa a hútal, prehutoval. Tvár   sa mu občas vyhladila do úsmevu. To vtedy, keď mu prišla na um Julka,   najkrajšia Cigánka na svete. Vybral si ju za družku a bol by   najšťastnejším človekom, keby sa nebolo stalo to, čo sa stalo. Detné   deti by spomínali veľkú svadbu báčika Lajoša, akú ešte Cigáni   nezažili! Hej, a tá svadba už nebude, nebude… Vzdychal a mykal   hlavou. Čosi ako slza sa zaperlilo v kútiku jastrabieho oka. Nebude,   lebo Julka je už iste za horami, za dolami a jeho milióny tiež…
    </tei:p>
    <tei:p>
     Trosky svojho šťastia zhŕňal do náručia. Kochal sa v nich.   Opantali ho. Z márnivosti sa nevedel vyslobodiť, lebo dlho žil v   sladkom opojení svojich veľkých snov.
    </tei:p>
    <tei:p>
     Už dávno mu padla do očú banka. Najväčšia v kraji. V nej ležali   peniaze. A on ich potreboval. Pre Julku. Pre seba. Pre všetkých   Cigánov-svadobníkov. Plným priehrštím strojil sa ich obdarovať, aby   vedeli, kto je báčik Lajoš! Po base peňazí by boli vyhrali hudobníci.   A pitia by bolo, koľko by vládali. Lebo čo by mu bolo rozdávať, keby   mal milióny!
    </tei:p>
    <tei:p>
     A tu sa Lajoš rozosmial, až mu zabehli sliny.
    </tei:p>
    <tei:p>
     „Cigán-milionár – a banka prázdna! Cha-cha, cha-cha!”
    </tei:p>
    <tei:p>
     Potom pozrel na Lojzka a Evičku a poručil:
    </tei:p>
    <tei:p>
     „Spievajte! čo ste ako zmoknuté myši! Báčik Lajoš sa žení!   Cha-cha, cha-cha!”
    </tei:p>
    <tei:p>
     Lojzko s Evičkou sa pritúlili ešte väčšmi k sebe. Prosebne hľadeli   na starých. Hľadali u nich ochranu. Dade Oláh objal Lajoša a povedal   mu:
    </tei:p>
    <tei:p>
     „Lajko, hlava ťa bolí. Počúvni ma. Ľahni si. Zajtra zas budeš   chlap, ako sa patrí!”
    </tei:p>
    <tei:p>
     „A teraz nie som?! Skús, starý, či ma premôžeš! A nech skúsi   hocikto! Každého odstrelím ako psa! Pozri, tak!”
    </tei:p>
    <tei:p>
     Zalícil na smelého jastraba, čo krúžil nad nimi. Zadunel výstrel.   Jastrab zavrávoral a po krídle padal ako jarabá handra do náručia   bukovej hory.
    </tei:p>
    <tei:p>
     Starý ho poťapkal po pleci.
    </tei:p>
    <tei:p>
     „Chlap si, Lajko, chlap… Dade Oláh je oproti tebe nič. Otcom ti je   a ochrancom.”
    </tei:p>
    <tei:p>
     Lajoš sa mu hodil okolo hrdla.
    </tei:p>
    <tei:p>
     „Pravdu hovoríš, starý! Ty si mi najvernejší. Keby nie teba, dávno   je po mne!”
    </tei:p>
    <tei:p>
     A rozplakal sa ako malé dieťa.
    </tei:p>
    <tei:p>
     „Hej, dobehol si v noci ako bez duše,” čičíkal ho starý. „Len   toľko si stačil vykríknuť: Ratujte ma! Našli sme ti najlepšiu skrýšu,   Lajko náš. A nezradili sme ťa. To si zapamätaj! Nezradili. Dade a   daje ti nikdy zle nechceli.”
    </tei:p>
    <tei:p>
     Keď záchvat prešiel, učupil sa k ohňu na kameň. Pušku oprel o   koleno. Vystieral ruky nad oheň. Striasal zo seba zimnicu.
    </tei:p>
    <tei:p>
     Myšlienky znovu nedali pokoj. Dobiedzali ani plameň. Sprvoti   príjemne hriali, potom začali páliť a stávali sa ukrutnými.
    </tei:p>
    <tei:p>
     Darmo sa pechorili stavitelia, darmo, keď špekulovali, ako   postaviť banku, aby sa do nej zbojník nedostal. Chcel ukázať svoje   majstrovstvo, že vie dobyť aj nedobytné pokladnice. Chcel sa znovu   vytiahnuť a ohromiť ľudí, ako vtedy, keď sa zmocnil klenotov v   zlatníckom obchode.
    </tei:p>
    <tei:p>
     Našli dieru, našli jediné miesto, kade mohli vojsť nebadane do   klenotnice banky. Jediné miesto, zamaskované ventiláciou! Podozrenie   by bolo najprv padlo na vedúcich banky, že si ju sami vykradli. A kým   by boli zistili pri stavbe novej budovy čerstvo zamurované diery – ak   by zistili – boli by už s Julkou a Báškom dávno za horami pod   ochranou ich mocného kráľa Kvika.
    </tei:p>
    <tei:p>
     „Nie, nie, nie! To sa nemalo stať!” skríkol. „Báško! Švagor   môj!”
    </tei:p>
    <tei:p>
     Sliny sa mu zasa liali z úst, perlili sa v kútikoch. Ani čo by ho   besnota pochytila. Chrčal. Škrípal zubami. Zatínal sánky.
    </tei:p>
    <tei:p>
     „Zabijem! Zabijem!”
    </tei:p>
    <tei:p>
     Strašné predsavzatie ho akomak upokojilo. Zase hľadel tupo pred   seba. Po chvíli sa mu začala znovu vyjasnievať tvár. Julka si   pobalila veci. I Báško svoje nástroje. Všetko poukladali na voz s   plachtou. Kone stáli pripravené pohnúť sa nočnou hodinou k horám… A   potom za hory do Kvikovho kráľovstva, kde by bola svadba, akú jakživ   Cigáni nezažili! Ale koníčky márne čakali na sprievodcu, ktorý by ich   previedol bezpečnou cestou cez hranice…
    </tei:p>
    <tei:p>
     „Hej, Báško, Báško, Devla ťa osláv! Mal si najkrajšiu sesternicu   na svete!”
    </tei:p>
    <tei:p>
     … A tak sa pobrali do tej miestnosti, kde dosiaľ nestála noha   nepovolaného človeka. Pozorne odmurovali na stene dieru. Vyšli po   rebríku do vetracej šachty. Pracovali ešte tichšie ako tíško.   Barnabáš odstránil vetracie zariadenie. Zbystrili sluch. Nič.   Spustili rebrík do miestnosti opatrnejšie ako opatrne. Postáli v tme.   Počuli iba tlkot vlastných sŕdc. Vyzváňali od nedočkavosti. Hlboké   ticho panovalo v dome v túto nočnú hodinu. A hlboká tma. Pravda, len   v miestnosti, kde sa nachádzali. Nevedeli, ako je to za jej stenami.   Nevedeli. Ticho posmelilo Barnabáša. Smelo prešiel k vypínaču pri   dverách. Tupo zaduneli jeho kroky prv, než si to uvedomil. Prešiel k   trezoru, pohladkal ho a hlasno preriekol:
    </tei:p>
    <tei:p>
     „Tak, škatuľka naša, teraz nám vydáš svoje poklady!”
    </tei:p>
    <tei:p>
     Budú kľúče dobré? Neprišli márne? Netešili sa zbytočne? Ukázalo   sa, že Barnabáš Bugzo je v týchto veciach majstrom nad všetkými   majstrami!
    </tei:p>
    <tei:p>
     Hádam si v nedočkavosti nepočínali dosť opatrne. Chytro chceli   vidieť poklady. Habli medzi balíky samých tisícoviek. Vyrútili sa z   trezoru im v ústrety. Ako ich len odvláčia?
    </tei:p>
    <tei:p>
     V zápale nezbadali, ako sa im za chrbtom roztvorili dvere a v nich   sa objavil zriadenec banky.
    </tei:p>
    <tei:p>
     „Stoj! Ruky hore!”
    </tei:p>
    <tei:p>
     Boli to najstrašnejšie slová pre nepovolaného človeka. Pre   človeka, ktorý sa spoliehal iba na šikovnosť a šťastie a ktorý   nerátal s tým, že bude potrebovať aj zbraň!
    </tei:p>
    <tei:p>
     Čože bol obstarný zriadenec proti silákovi Bugzovi?! Mucha proti   medveďovi!
    </tei:p>
    <tei:p>
     „Ej, Báško, Báško, nemal si sa spoľahnúť iba na svoju silu! Guľka   ti prevŕtala srdce skôr, ako si ovalil toho prekliateho chlapa. Ale   aj v najhoršom si pamätal na svojho švagra…”
    </tei:p>
    <tei:p>
     Videl, ako Barnabáš v smrteľnom vypätí strhol vypínač. Tma   pohltila miestnosť. Zabránila, aby ho dozorcova guľka trafila.
    </tei:p>
    <tei:p>
     „Havran! Kde je Havran?” vyskočil.
    </tei:p>
    <tei:p>
     „Hen, Lajko. Vidíš? Pasie sa,” ukázala ustarostená daje kostnatou   rukou na polianku. Podala mu hrnček s odvarom.
    </tei:p>
    <tei:p>
     „Napi sa, syn môj! Odľahne ti. Uvidíš.”
    </tei:p>
    <tei:p>
     Neprijal. Prešiel k Havranovi. Poťapkal ho po slabine.
    </tei:p>
    <tei:p>
     „Keď bolo najhoršie, ty si ma zachránil. Obenk mi pošepol, aby som   ťa vypriahol z voza a vzal so sebou. Ty si mojím ochrancom. Len ty a   dade Oláh. On vytrel polícii zrak… V koryte pod rázvorou som putoval   na políciu. Lenže o tom nikto nevedel okrem dade Oláha a starej   daje.”
    </tei:p>
    <tei:p>
     A na polícii zadržali Julku. Vedel, prečo. Z rozprávania starých   usúdil, že voľakto zradil. Len kto, kto je ten nešťastník, čo sa   opovážil zahrávať si s vlastným životom?
    </tei:p>
    <tei:p>
     „Beda! Beda mu!” hromžil.
    </tei:p>
    <tei:p>
     O pláne vedela iba Julka a Báško. Všetko udržiavali v prísnej   tajnosti. A predsa ich niekto buď vypočul, buď pozoroval. Ale kto?   Kto?! Kto sliedil za nimi?
    </tei:p>
    <tei:p>
     Náhle si spomenul na prvý večer, keď ich pri práci vyrušil akýsi   chlapec. Vyzeral ako Lojzko. Žeby on? Zaškúlil na neho ako jastrab.   Chlapča sa obzrelo a hneď sklopilo zrak. Všimol si, že bočí od neho a   s Evičkou vyzerajú ani zmoknuté kurence. Akoby sa na nich mala zrútiť   Jastrabia skala. Tej noci neboli v osade. Možno veriť, že   zachraňovali Belka? Lojzko je tvrdý chlapec. Ale aj na neho má   spôsob. Uvidí!
    </tei:p>
    <tei:p>
     Lajoš si prehodil pušku cez plece a poručil Lojzkovi:
    </tei:p>
    <tei:p>
     „Poď so mnou!”
    </tei:p>
    <tei:p>
     Lojzko bojazlivo pozrel na báčika Lajoša, potom na Evičku a mlčky   sa pobral.
    </tei:p>
    <tei:p>
     Šli rovno k Jastrabej skale. Evička ich sledovala, kým nezmizli.   Strašná neistota ju gniavila odvtedy, ako báčika Lajoša zachránili a   uzrela jeho znetvorenú tvár. Nebol to už človek. Naozaj, obenk vošiel   do neho. Nepochybovala, keď sa dozvie, že ona zradila, zabije ju.   Mala radšej počúvnuť starú daje. Možno by sa bola tá pretrhnutá čiara   života zrástla. Takto ju stále mátoží. No pokoj nemali ani starí   Oláhovci. Evička zbadala, že keď jeden z nich spí, druhý bdie – a   opačne. Starostlivo pozorujú Lajoša a boja sa ho. Keď odišiel s   Lojzkom, daje pokrútila hlavou:
    </tei:p>
    <tei:p>
     „Lajoš sa hýbe z rozumu. Musíme si dať pozor!”
    </tei:p>
    <tei:p>
     A starostlivo sa zahľadela k Jastrabej skale, kde zmizol Lajoš s   Lojzkom. Ani netušila, čo zmýšľa. A netušil ani Lojzko. Kráčal za   Lajošom ako teliatko na bitúnok. Slzy mu pohrávali v očiach. Srdce mu   vyzváňalo ani vránčaťu, za ktorého život orodovala Evička. Lenže za   neho nemal kto orodovať. Kam idú? A čo chce s ním báčik Lajoš? Azda   zastreliť?
    </tei:p>
    <tei:p>
     Keď došli ku bralu, báčik sa skrčil. Ani sa neobzrel, len   poručil:
    </tei:p>
    <tei:p>
     „Pod mi na chrbát!”
    </tei:p>
    <tei:p>
     Lojzko mlčky počúvol a Lajoš sa začal s ním štverať hore bralom.   Mal neuveriteľnú silu a istotu v rukách. Škriabal sa a vyťahoval po   kameňoch ani ostrovid. Lojzkovi vstávali dupkom vlasy, keď videl, ako   sa dostávajú nad koruny košatých bukov. Tu nie je miesto pre človeka.   Tu iba vtáci majú svoje príchyle. Na vrchole Jastrabej skaly ho Lajoš   zložil a povedal posmešne:
    </tei:p>
    <tei:p>
     „Vitaj na mojom zámku!”
    </tei:p>
    <tei:p>
     Lojzko nevedel, čo odpovedať. Drvila ho triaška. Hoci zliezol aj   tie najvyššie stromy, v takej výške ešte nebol. Keď pozrel do doliny,   voz s plachtou sa podobal hračke, menšej ako škatuľka zo zápaliek.   Hĺbka ho priťahovala, vábila do svojho objatia. Kŕčovite sa prichytil   o báčika Lajoša. A báčik Lajoš ho práve vtedy zdrapil do náručia,   zlostne mu zaškúlil do očú a zreval:
    </tei:p>
    <tei:p>
     „Videl si, čo sme robili?”
    </tei:p>
    <tei:p>
     Lojzko nečakal takú otázku. Vedel, že je s ním zle a že ho báčik   Lajoš drží nad priepasťou. Vietor lomcoval korunami stromov podobne   ako strach celým Lojzkovým telom. Báčik Lajoš ho prebral z   onemenia:
    </tei:p>
    <tei:p>
     „Hovor, lebo ťa zhodím do priepasti!”
    </tei:p>
    <tei:p>
     „Videl,” zachrčal.
    </tei:p>
    <tei:p>
     „Bol si v banke?”
    </tei:p>
    <tei:p>
     „Nie… ja nie!”
    </tei:p>
    <tei:p>
     „A kto?!” strašne zreval pán Jastrabej skaly.
    </tei:p>
    <tei:p>
     Ťažko, hrozne ťažko mu bolo zradiť Evičku. Zachránila ho na   polícii, keď nepovedala, kto chodí z osady po zboji. Má sa jej hnusne   odvďačiť?
    </tei:p>
    <tei:p>
     „Nepovieš?” Zdvihol Lojzka a už ho púšťal do hlbiny.
    </tei:p>
    <tei:p>
     „Evička!” vykríkol Lojzko.
    </tei:p>
   </tei:div>
   <tei:div type="chapter">
    <tei:head>
     21.  Čierny a biely kôň
    </tei:head>
    <tei:p>
     Na Jastrabej skale Lajoš dôkladne vyspovedal Lojzka. Ako dravý   jastrab držal svoju obeť v pazúroch hrôzy, kým sa všetko   nedozvedel.
    </tei:p>
    <tei:p>
     Lojzko v plači vyrozprával, ako sa schoval v pivnici na búranisku,   aby vyzvedel, čo budú robiť s báčikom Bugzom. Keď videl, že otvárajú   stenu na banke, usúdil, že sa chcú dostať dnu.
    </tei:p>
    <tei:p>
     „A prečo si jej to vyzradil?”
    </tei:p>
    <tei:p>
     „Chcel som, aby sa jej životná čiara zrástla.”
    </tei:p>
    <tei:p>
     „Čo táraš?!”
    </tei:p>
    <tei:p>
     „Evička má na ľavej dlani pretrhnutú životnú čiaru. Daje povedala,   že jej hrozí nebezpečenstvo.”
    </tei:p>
    <tei:p>
     Hoci Lajoš nevedel, ako súvisí pretrhnutá životná čiara so zradou,   bezmyšlienkovite povedal:
    </tei:p>
    <tei:p>
     „Veru jej hrozí!”
    </tei:p>
    <tei:p>
     „Prosím vás, odpustite to Evičke,” modlikal Lojzko, keď zistil, že   báčik Lajoš je akýsi sklamaný a že mu už nepreskakujú sánky od   zlosti. Poznal dobre báčika Lajoša. Ale neobmäkčil ho.
    </tei:p>
    <tei:p>
     „Prisahal som zradcovi smrť. A tá ho neminie!”
    </tei:p>
    <tei:p>
     Lojzka ukrutne zasiahla Lajošova odpoveď. Neuvedomoval si, že je   na Jastrabej skale, z ktorej je hrozný pohľad do hlbiny. Nič   nejestvovalo pre neho okrem vedomia, že zradil Evičku a že tá zrada   znamená jej smrť.
    </tei:p>
    <tei:p>
     „Mal by som aj s tebou urobiť krátky poriadok,” povedal Lajoš a   významne pozrel do priepasti, „ale preukázal si mi neraz dobrú   službu. Ešte ti odpustím. Nech ti je tento prípad výstrahou, že   nesmieš nikomu veriť. Ak nepočúvneš, pozri, čo ťa očakáva!” A ukázal   dolu zo skaly.
    </tei:p>
    <tei:p>
     Lojzka pochytila závrať. Zdalo sa mu, že letí do hlbiny a tam dolu   sa jeho telo triešti na skalách. Ukrutne ho zabolela ruka. To ho   lapil báčik Lajoš a strhol k sebe. Ale i potom, keď mdloba prešla,   neprestával orodovať.
    </tei:p>
    <tei:p>
     „Keby nás Evička mienila zahubiť, mohla na polícii…”
    </tei:p>
    <tei:p>
     Lajoš pozrel na chlapca so záujmom.
    </tei:p>
    <tei:p>
     „Mám skúsiť, či hovoríš pravdu?”
    </tei:p>
    <tei:p>
     „Môžete,” odpovedal Lojzko odhodlane. Pozrel smelo báčikovi do   očú. Necítil pred ním bázeň.
    </tei:p>
    <tei:p>
     „Dobre. Verím ti. Keď ona mne predĺžila život, i ja jej predĺžim.   Lenže nie nadlho…”
    </tei:p>
    <tei:p>
     Rozkázal Lojzkovi, aby sa mu ulapil na chrbát. Potom sa opatrne   spúšťal s ním z Jastrabej skaly.
    </tei:p>
    <tei:p>
     „Choď k vozu. Prídem za tebou,” povedal mu, keď sa Lojzko dotkol   nohami zeme.
    </tei:p>
    <tei:p>
     Lajoš potreboval pokoj. Napätie, ktoré mu pred chvíľou vyzváňalo v   hlave, prestalo. Mohol pokojne rozmýšľať. Pociťoval sklamanie, ktoré   Lojzko dobre rozoznal. Svojho zradcu si predstavoval celkom inak.   Chcel sa s ním chlapsky vyporiadať. A tu bezbranné, ufňukané dieťa mu   vyfúklo milióny…
    </tei:p>
    <tei:p>
     Zaklial mrzko, až sa ozvala stráň na druhej strane. I odpľul si.   Čo s ňou spraví? Rozpamätal sa na prvé stretnutie s dievčaťom. Vtedy   povedal daje:
    </tei:p>
    <tei:p>
     „Budeme ho premieňať na peniaze.”
    </tei:p>
    <tei:p>
     Daje využila jej rodičov iba raz. Nepátral, prečo sa nepokúsila   viac ráz. Iste sa bála. Ale koho? Najskôr Rinalda Rafaela. Ako sa s   ním spolčila, začali ju mátožiť čudné vidiny. Ale teraz, keď ju   Rafael vyhostil zo spoločenstva všetkých, musí sa umúdriť a robiť to,   čo on bude chcieť. Milióny ušli. Dieťa prekazilo, že ich nedostal.   Nuž musia ich zložiť jej rodičia. Dozvedel sa, že fabrika patrí   účastinárskej spoločnosti a že účastinárom je aj inžinier Horal. Má   peňazí. A keď ich všetky od neho vycicia, ujde za Julkou. Tam sa dá   pod ochranu ich cigánskeho kráľa Kvika.
    </tei:p>
    <tei:p>
     Lojzko sa vrátil k vozu. Privliekol sa ako bez duše. Troje   zvedavých očú ho privítalo. Ťažko znášal ich pohľad. Drvila ho   zimnica. Strašne ho bolela hlava.
    </tei:p>
    <tei:p>
     „Kde ste boli?” opáčila stará, keď mlčal.
    </tei:p>
    <tei:p>
     „Na Jastrabej skale…”
    </tei:p>
    <tei:p>
     Očakávali, že povie, po čo tam išli, no Lojzko sa chytil za hlavu   a zajakal:
    </tei:p>
    <tei:p>
     „Veľmi… veľmi som chorý.”
    </tei:p>
    <tei:p>
     Odvliekol sa na voz pod plachtu. Nenašiel ani tam úľavu. Zradil   Evičku. Dobrú. Láskavú. Vedela mu všetko odpustiť. Už nikdy neuvidí   svojich milovaných rodičov, po ktorých tak túži. Báčik Lajoš nepozná   milosrdenstvo. Zabije ju…
    </tei:p>
    <tei:p>
     Horké slzy ľútosti sa rinuli z chlapcových belasých očú. Cítil sa   veľmi osamelý. Nemal už nikoho. Nikoho. Stratil aj Evičku. Vydal ju   napospas smrti. Už by hádam bola mŕtva, keby sa nerozpamätal, ako   mlčala na policajnom úrade. Predĺžilo jej to život. Dokedy?…
    </tei:p>
    <tei:p>
     „Nie! Evička nesmie zomrieť!” náhle sa rozhodol. Musí voľačo   vymyslieť, aby ju zachránil. Len sa nikdy nesmie dozvedieť, že ju   zradil.
    </tei:p>
    <tei:p>
     Evička sa to však dozvedela prv, ako sa nazdal.
    </tei:p>
    <tei:p>
     Lajoš sa vrátil k vozu. Sotva zložil pušku, zasliedil jastrabím   zrakom po Evičke.
    </tei:p>
    <tei:p>
     „Poď sem, maličká!”
    </tei:p>
    <tei:p>
     Evička sa zodvihla. Bojazlivo sa podala k Lajošovi.
    </tei:p>
    <tei:p>
     „Vraj si dobrá pisárka… A vieš písať aj také, čo by si nemala…,”   súkal slová pomaly, trýznivo. Vychutnával ich účinok na svojej   obeti.
    </tei:p>
    <tei:p>
     Neušlo mu, ako zbledla, onemela od údivu a strachu.
    </tei:p>
    <tei:p>
     „Máš tú ceruzu a papier?”
    </tei:p>
    <tei:p>
     Evička ho pochopila. Prikývla.
    </tei:p>
    <tei:p>
     „Nuž keď vieš tak pekne písať, napíš pozdrav svojim rodičom. A   hneď!”
    </tei:p>
    <tei:p>
     Ako všetky Cigánky aj Evička mala pod zásterou vrecko. V ňom   opatrovala poskladaný polhárok papiera a ceruzu. Vytiahla oboje   trasľavými rukami a čakala, čo bude Lajoš diktovať.
    </tei:p>
    <tei:p>
     „Píš!” rozkázal.
    </tei:p>
    <tei:p>
     Evička si kľakla k malému stolčeku, na ktorom sedávala stará daje.   Rozprestrela naň polhárok. A čakala. Rovnako udivene čakali aj starí   Oláhovci, čo má Lajoš na srdci. A Lajoš diktoval Evičke strašnejšiu   úlohu ako voľakedy slečna Gertrúda:
    </tei:p>
    <tei:p>
     „Moji milí rodičia! Som vo veľkom nebezpečenstve. Hrozí mi smrť.   Ak mi chcete predĺžiť život, odvážte kilo tisícoviek a dobre zabaľte   do bielej škatule. Nasadnite dnes do polnočného rýchlika a dajte   pozor po pravej strane v smere jazdy. Keď uvidíte znamenie ohňa,   vyhoďte škatuľu z rýchlika.
    </tei:p>
    <tei:p>
     Vaša Evička.”
    </tei:p>
    <tei:p>
     Dlho trvalo, kým Evička dopísala tento strašný list. Teraz už   celkom určite vedela, že jej smrť hrozí od báčika Lajoša. Poslala   domov svoje úmrtné oznámenie. Len nemalo čierny rámček a nebolo   tlačené. Srdce jej začalo akosi pomalšie biť. Chcela sa čohosi   zachytiť. Nevládala. Márne habala do prázdna – a potom jej po hroznom   napätí zrazu odľahlo.
    </tei:p>
    <tei:p>
     Lojzko vypočul všetko, čo báčik Lajoš diktoval Evičke, ktorá od   múk omdlela a stará daje ju musela kriesiť. Šklbal si vlasy, bil sa   päsťami do hlavy, keď počul, ako báčik Lajoš vyzradil, čo mu povedal.   Zatínal bezmocne päste.
    </tei:p>
    <tei:p>
     „Nie, Evička nesmie zahynúť!”
    </tei:p>
    <tei:p>
     Ale čo spraví? Čo? Sprvoti sa nazdal, že, ho báčik Lajoš poverí   odovzdať list. Lenže báčik Lajoš sa o neho ani neobzrel.   Pravdepodobne mu už nedôveroval. Ani sa len nepýtal, kde je. Vstrčil   písmo do vrecka a zavolal:
    </tei:p>
    <tei:p>
     „Havran!”
    </tei:p>
    <tei:p>
     Kone sa popásali pod bralami. Čierny zaerdžal a pribehol si k ohňu   po kocku cukru.
    </tei:p>
    <tei:p>
     „Poď, môj!” prihovoril sa mu Lajoš a vstrčil mu do pysku ako   obyčajne cukor. „Dnes ma musíš dobre a chytro niesť, lebo máme ďalekú   cestu!”
    </tei:p>
    <tei:p>
     Potom sa obrátil k Oláhovcom.
    </tei:p>
    <tei:p>
     „A vás nech tu všetkých nájdem! Ináč beda!”
    </tei:p>
    <tei:p>
     Prehodil si pušku cez plece. Vysadol na Havrana a bez pozdravu   odcválal.
    </tei:p>
    <tei:p>
     Čierny jazdec na čiernom koni. Obenk v ľudskej podobe!
    </tei:p>
    <tei:p>
     Stará daje zalomila rukami. Dievča sa v smrteľnej úzkosti hodilo k   nej. Ani bezmocné, ustráchané kuriatko pod kvočkine krídla.
    </tei:p>
    <tei:p>
     Chrčalo a pišťalo jej v prsiach. Ťažko dýchala, ale mocne   pritúlila dieťa, aby pocítilo jej ochranu. Potom začala preriekať   svoju čudnú modlitbu:
    </tei:p>
    <tei:p>
     „Ó, dobrotivý Devla! Ťažko skúšaš starú daje. V tvojich rukách sú   naše životy. Ale nedopusť, aby sme zahynuli rukami šialenca, ktorý sa   rúti do záhuby. Vnukni svojej vernej služobnici, čo má robiť…”
    </tei:p>
    <tei:p>
     Odmlčala sa. O chvíľu vrúcne šeptala:
    </tei:p>
    <tei:p>
     „Ďakujem ti, Devla, ďakujem. Už viem, čo robiť. Počula som tvoj   hlas. Áno, sľúbila som materi tohto dieťaťa, že ju upovedomím, keď mu   bude hroziť nebezpečenstvo.”
    </tei:p>
    <tei:p>
     Vstala. Podišla k vozu. A Evička s ňou, pridŕžajúc sa jej   sukne.
    </tei:p>
    <tei:p>
     „Lojzko!” zavolala.
    </tei:p>
    <tei:p>
     Vytrčil spod plachty naježenú hlavu.
    </tei:p>
    <tei:p>
     „Poď von!”
    </tei:p>
    <tei:p>
     Zoštveral sa z voza. Hľadel do zeme. Podvihla mu hlavu a úprimne   mu pozrela do očú.
    </tei:p>
    <tei:p>
     „Vidíš, vidíš, čo si urobil. Keby si sa bol zdôveril starej daje,   bola by prekazila krádež v banke. Nebol by zahynul Bugzo. Teraz ty   musíš zachrániť Evičku. Len ty!”
    </tei:p>
    <tei:p>
     Ach, daje, dobrá daje! Ako mu videla do duše!
    </tei:p>
    <tei:p>
     „Chcem! Chcem ju zachrániť. Ale ako?”
    </tei:p>
    <tei:p>
     „Musíš odísť k Evičkiným rodičom a povieš, že im stará Cigánka   odkazuje, aby si prišli zachrániť Evičku. Na úsvite musia byť tu pod   Jastrabou skalou, ináč môže byť neskoro.”
    </tei:p>
    <tei:p>
     „Ale ako sa ta dostanem?”
    </tei:p>
    <tei:p>
     „Bandi ťa odnesie. Poznám chodníky báčika Lajoša. Viem, kade   pôjde. Ty sa daj až po Dolinu vývratov. Tam odboč vpravo v tú stranu,   kde som trhala byliny. Nájdeš výsek a ten ťa dovedie až k trom   studničkám. Bandiho nechaj pod horou. Choď peši do vilovej štvrti.   Prvá nárožná vila od hory patrí Evičkiným rodičom. Ale pozor! Ak by   po ceste zaerdžal Bandi, to bude znamenať, že je Havran nablízku. A   vtedy si daj pozor! Daj si ukrutný pozor! Schovaj sa tak, aby ťa   báčik Lajoš nenašiel!”
    </tei:p>
    <tei:p>
     Lojzko už nečakal na ďalšie pokyny. Deň sa už obrátil na druhú   stranu. Treba sa pozvŕtať, aby neprišiel neskoro. Odbehol k Bandimu.   Poťapkal ho. Bandi zodvihol hlavu a pritúlil ju k svojmu malému   priateľovi. Azda preto, že sa správal voči nemu dobre. Nikdy ho nebil   a zohnal mu aj v najväčšej tvŕdzi čo-to na utíšenie hladu.
    </tei:p>
    <tei:p>
     „Bandi, môj Bandi! Evička je v nebezpečenstve. Hrozí jej smrť. Len   ty ju môžeš zachrániť. Len ty… Nezhodíš ma?”
    </tei:p>
    <tei:p>
     A biely kôň ani čo by rozumel, potriasal hlavou.
    </tei:p>
    <tei:p>
     Potom ho Lojzko priviedol ku pňu, pridržal sa hrivy a vyšvihol sa   mu na chrbát. Bandi si počínal rozumne. Stál a pohol sa iba vtedy,   keď mu Lojzko rozkázal.
    </tei:p>
    <tei:p>
     Biely jazdec na bielom koni odbehol spod Jastrabej skaly.
    </tei:p>
    <tei:p>
     Oláhovci dlho upierali úzkostlivé oči do hory, kde zmizol.
    </tei:p>
    <tei:p>
     Čierny a biely kôň odbehli od voza s plachtou. Oba s rozdielnym   poslaním.
    </tei:p>
    <tei:p>
     Čo bude, keď sa vrátia?
    </tei:p>
   </tei:div>
   <tei:div type="chapter">
    <tei:head>
     22.  Na stope
    </tei:head>
    <tei:p>
     Od chvíle, ako sa inžinier Horal vrátil spod Jastrabej skaly,   zaumienil si, že musí nájsť starú Cigánku. Využil na to všetok voľný   čas. Pátral po nej. Jeho auto brázdilo cesty-necesty. Navštevoval   cigánske osady v okolí dedín. Nikto mu o nej nevedel povedať.   Dávnejšie o nej nepočuli. Akoby ju zem pohltila. Vybral sa s   manželkou aj do horárne v Čierťaži. Ani tam sa Oláhovci neukázali.   Všetko nasvedčovalo, že sa pominuli. Pravda, nevedel o osade v   agátovej hôrke.
    </tei:p>
    <tei:p>
     Preto ho veľmi prekvapila zvesť o smelom vlámaní do banky a   senzačný článok o policajnom záťahu na Cigánov. Zvedaví novinári   opisovali v ňom prešibaného zbojníka Lajoša, cigánsku vrchnosť   zvučného mena – Rinalda Rafaela – a všetkými masťami mazanú starú   daje.
    </tei:p>
    <tei:p>
     Nesporne, stará daje bola tou Cigánkou, čo veštila horárke v   Čierťaži a vedela aj o Evičke, keď o nej povedala také podrobnosti.   Preto sa inžinier Horal rozhodol navštíviť policajné riaditeľstvo, či   neobjaví Evičkinu stopu, lebo jeho hlásenie doma na polícii celkom   zaspalo. Zaumienil si však zamlčať pravú príčinu svojej návštevy.
    </tei:p>
    <tei:p>
     „Mám nemocnú manželku,” zdôvodňoval svoj príchod. „Poradili mi, že   stará Cigánka vie vyliečiť všetky neduhy a že dokonale ovláda   veštecké remeslo.”
    </tei:p>
    <tei:p>
     „Tára!” zasmial sa policajný komisár, ktorý ju vyšetroval.   „Veštila, že zbojník Lajoš je zatvorený tu na polícii. A čert ho   videl!”
    </tei:p>
    <tei:p>
     „Mali aj deti?”
    </tei:p>
    <tei:p>
     „Áno, dve. Chlapca a dievča. Chlapec sa volal Lojzko, dievča   Evička. Oboch sme vypočúvali.”
    </tei:p>
    <tei:p>
     „A čo… čo vám povedalo to dievča?”
    </tei:p>
    <tei:p>
     „Nič. Celkom nič. Omdlelo.”
    </tei:p>
    <tei:p>
     „Ako vyzeralo?”
    </tei:p>
    <tei:p>
     „Celkom obyčajné, ufňukané Cigánča.”
    </tei:p>
    <tei:p>
     „V novinách stálo, že banka dostala výstrahu.”
    </tei:p>
    <tei:p>
     „Áno. Banka vyplatí odmenu 5000 korún tomu, kto pomôže dolapiť   osnovateľa lúpeže – zbojníka Lajoša. Možno ich sledovalo dáka dieťa z   Dubovej ulice, lebo písmo bolo detské, a bojí sa prihlásiť.”
    </tei:p>
    <tei:p>
     „Alebo Evička?” domýšľal inžinier Horal. V akejsi radostnej   predtuche pobral sa do osady v agátovej hôrke. Navštívil vajdu   Rinalda Rafaela. Veriť nechcel vlastným ušiam, čo počul:
    </tei:p>
    <tei:p>
     „Áno, je to dievča, čo hľadáte. Naša ťažko skúšaná daje mi   povedala, že ho našla v hore po strašnej búrke. Pritúlila ho a   sľúbila mi, že ho vráti, len čo sa naskytne príležitosť. Daje dodrží,   čo povie. Ak tak neurobila, iste sa bojí toho oplana.”
    </tei:p>
    <tei:p>
     „A kde sú?”
    </tei:p>
    <tei:p>
     „Odišli.”
    </tei:p>
    <tei:p>
     „Kam?”
    </tei:p>
    <tei:p>
     Rinaldo Rafael rozhodil rukami.
    </tei:p>
    <tei:p>
     „Svetom. Kým nevydajú zbojníka Lajoša, celý svet im bude domovom.   Nikto z nás ich nepritúli. A to je pre Cigána najväčší trest.”
    </tei:p>
    <tei:p>
     Strašné sklamanie zalomcovalo inžinierom Horalom. Keď si už   myslel, že privinie k srdcu svoje jediné dieťa, znovu sa zrútila jeho   nádej. Stál bezmocne prihrbený a len toľko povedal vážnemu Rinaldovi   Rafaelovi:
    </tei:p>
    <tei:p>
     „Čo mám robiť?”
    </tei:p>
    <tei:p>
     „Nerád by som, aby ste udali polícii to, čo som vám povedal. Nech   Lajoša lapajú len za vlámanie. Aby dieťaťu neohrozil život. Pomôžem   vám. Moji ľudia vypátrajú starú daje. Vyčkajte.”
    </tei:p>
    <tei:p>
     Ubezpečil ho, že je dievča zdravé. Nehladuje, nehrozí mu   nebezpečenstvo. Lenže inžinier Horal sa presvedčil, že aj cigánski   vládcovia sa môžu mýliť.
    </tei:p>
    <tei:p>
     Onedlho tichý, zamĺknutý dom inžiniera Horala vyrušilo prudké   zazvonenie.
    </tei:p>
    <tei:p>
     Pani Horalová s oboma dievčatmi sedela v dennej izbe pri ručných   prácach. Inžinier Horal študoval vo svojej pracovni nový výrobný   program.
    </tei:p>
    <tei:p>
     Marka odhrnula záclonu. Kukla, kto tak neskoro večer netrpezlivo   zvoní. Zahliadla akúsi nižšiu čiernu postavu. Mávala čímsi   bielym.
    </tei:p>
    <tei:p>
     „Ktosi je pri bránke.”
    </tei:p>
    <tei:p>
     „Dievča?” zdúpnela pani Horalová.
    </tei:p>
    <tei:p>
     „Nie. Chlap. Idem pozrieť, čo chce.”
    </tei:p>
    <tei:p>
     Kým zišla z poschodia, chlap zmizol. Na betónovom múriku pri   bránke zanechal list.
    </tei:p>
    <tei:p>
     Poobzerala sa dookola. Márne. Tma pohltila posla.
    </tei:p>
    <tei:p>
     „Ktosi doniesol list,” oznámila mlčanlivej tete. „Nechal ho na   múriku pri bránke a zmizol.”
    </tei:p>
    <tei:p>
     Pani Horalová bola zaujatá ručnou prácou.
    </tei:p>
    <tei:p>
     „Daj ho manželovi,” povedala Marke.
    </tei:p>
    <tei:p>
     Marka tichučko zaklopala na dvere do pracovne inžiniera Horala.   Nerád videl, keď ho pri práci vyrušovali. Vkĺzla do pracovne tíško na   prstoch ani myška, položila list na stôl pred inžiniera Horala a zase   nebadane vyšla z pracovne.
    </tei:p>
    <tei:p>
     Stalo sa, čoho sa inžinier Horal najviac obával. Evičke skutočne   hrozilo nebezpečenstvo. Šťastie, že manželka list neprečítala.   Horkoťažko ju uspokojil, že sa Evička čoskoro vráti, ako mu sľúbil   vajda Rinaldo Rafael. A teraz toto… Pozrel na hodinky. Času veľa   nezvyšovalo. Siahol na telefón, že sa poradí s Uhrínom. Zložil však   slúchadlo. Mohla by ho počuť manželka a bolo by zle.
    </tei:p>
    <tei:p>
     Vyšiel z pracovne.
    </tei:p>
    <tei:p>
     „Idem do Uhrínov,” povedal, ale manželka zbadala jeho vážnu, priam   preľaknutú tvár.
    </tei:p>
    <tei:p>
     „Čo bolo v tom liste?” opýtala sa ho.
    </tei:p>
    <tei:p>
     „Udanie,” odpovedal jej a rýchlo odišiel.
    </tei:p>
    <tei:p>
     V Uhrínovie dome sa zišlo osem chlapov. Všetko poľovníci.   Pozbehúvali sa pomôcť inžinierovi Horalovi. Teraz už bolo isté, kde   je dievča. Len ako prísť na jeho stopu? Kto doniesol list? Obávaný   zbojník? Alebo jeho pomocník?
    </tei:p>
    <tei:p>
     Z listu sa nedalo usúdiť, či ho naozaj písala Evička. Bol napísaný   atramentovou ceruzou. Písmo roztrasené. Rozpité. Od sĺz? List páchol   dymom. Papier určite ležal na mieste, kde mal k nemu prístup dym.   Potvrdzoval cigánske prostredie. Ale prečo sa neozvala stará   Cigánka?
    </tei:p>
    <tei:p>
     Úvahy ôsmich chlapov nemali konca-kraja. Krížili sa a neviedli k   cieľu. Stále ostávala otvorená otázka: Čo robiť?
    </tei:p>
    <tei:p>
     „Darmo špekulujeme, chlapi,” ozval sa napokon Uhrín. „Treba sa   rozhodnúť: dať alebo nedať peniaze.”
    </tei:p>
    <tei:p>
     Ani si neuvedomovali, že ak tisícovka váži čo len gram, je to   milión korún. Toľko peňazí nemal inžinier Horal.
    </tei:p>
    <tei:p>
     „Nedať!” rozhodli napospol.
    </tei:p>
    <tei:p>
     „Ale ak dievča zabije?”
    </tei:p>
    <tei:p>
     Ocitli sa zasa v klepci. Bez východiska. Iba Jano Lepieš sa   poškrabal za uchom a začal vrchársky rozumkovať.
    </tei:p>
    <tei:p>
     „Ak ma slychy neklamú, počúvam, že bude čakať pri trati. Treba ho   lapiť.”
    </tei:p>
    <tei:p>
     „Hej, ale ako?”
    </tei:p>
    <tei:p>
     „Nuž tak. Nech ide ktorýsi z nás do rýchlika s tou škatuľou, ale   bez peňazí, a ostatní nech idú autami po ceste. Keď zbojník dá   znamenie, škatuľu vyhodí z rýchlika a stiahne brzdu.”
    </tei:p>
    <tei:p>
     Lepiešov nápad sa všetkým pozdal. Bolo to skutočne jediné   východisko. Len si vyžadovalo dobrú prípravu a čas nebezpečne cválal   k polnoci. Nadžgali škatuľu papierom a zabalili. Vzal si ju na   starosť Lepieš. On sa rozhodol vyhodiť škatuľu a zastaviť rýchlik.   Ostatným prichodila postriežka v teréne: ísť na dvoch autách po ceste   súčasne s rýchlikom a zasiahnuť vo zvrchovaný čas, keď dá zbojník   znamenie.
    </tei:p>
    <tei:p>
     Nasadli do Horalovho a Uhrínovho auta, vyzbrojení guľovnicami a   vydali sa na nevídanú poľovačku, čudnou sa pozdala i pani Horalovej.   Pravda, nevedela, že je to poľovačka na nebezpečného človeka, ktorý   drží v zajatí Evičku. Najprv zaviezli Lepieša na stanicu.
    </tei:p>
    <tei:p>
     Do polnoci chýbala štvrťhodina.
    </tei:p>
    <tei:p>
     Rýchlik už stál pripravený, upriamený lokomotívou na polnočnú   stranu k horám a k hlavnému mestu.
    </tei:p>
    <tei:p>
     Pohli sa pomaly cestou pozdĺž trate. Cestou pustou v túto polnočnú   hodinu, keď sa hanblivý mesiac kúpal v rieke a noční vtáci ho placho   ovievali krídlami, aby sa osušil prv, než pôjde spať.
    </tei:p>
    <tei:p>
     Bedlivo pozorovali kraj okolo cesty. Od mesta sa ozval hvizd   lokomotívy. Rýchlik zadunel nočným tichom. Vyhadzoval tisíce iskier.   Ani vlasatica žiarili iskry od komína lokomotívy, ktorá prekonávala   diaľky priestoru.
    </tei:p>
    <tei:p>
     V otvorenom okne zahliadli Lepieša so škatuľou v ruke. Nesporne aj   on prenikal zrakom mesačnú noc. Čakal na znamenie, aby pohotovo   vyhodil škatuľu a stiahol záchrannú brzdu.
    </tei:p>
    <tei:p>
     Pridali plyn, aby sa vyrovnali rýchlosťou rýchliku. Dediny,   ktorými prechádzali, spali hlbokým polnočným spánkom. Len duchovia v   taký čas mátožia. Najmä zlí. Ako báčik Lajoš. Stál ďaleko od mesta   pod horou. Havran pri ňom. Vybral si miesto, kde úzka dolina vytisla   hradskú za vrch. Trochu poniže sa popri rieke hadili železničné   koľajnice. Pri nich hodlal zapáliť otiepku slamy, ktorú držal   pohotovo v ruke.
    </tei:p>
    <tei:p>
     Z diaľky sa ozval hrmot rýchlika. Nočné ticho ho roznášalo do   šíreho kraja. Zvestovalo, že železný tátoš s ohnivou hrivou cvála   krajom povznesene a hrozne ako prízrak v polnočnú hodinu. O chvíľu sa   mal zjaviť pod horou, kde ho očakával veľký zbojník Lajoš. Popošiel   ku trati, a keď bol rýchlik neďaleko, zapálil otiepku slamy. Pokýval   horiacou fakľou nad hlavou.
    </tei:p>
    <tei:p>
     Potom ju hodil na zem a odskočil pár krokov, aby sa nestal terčom   prípadnej guľky z rýchlika.
    </tei:p>
    <tei:p>
     Z okna vypadla biela škatuľa!
    </tei:p>
    <tei:p>
     „Predsa!” zajasal Lajoš. Uchytil ju a bežal k Havranovi, lebo pod   tlakom brzdy zaškrípali kolesá.
    </tei:p>
    <tei:p>
     Keď rýchlik zastal, Lajoš sedel už na Havranovi. Vo svite mesiaca   sa mihli len kopytá čierneho koňa, ktorý sa rútil do tmavej hory.
    </tei:p>
   </tei:div>
   <tei:div type="chapter">
    <tei:head>
     23.  Jazdec na bielom koni
    </tei:head>
    <tei:p>
     Lojzko sa podujal na odvážnu úlohu. Vedel to veľmi dobre. I to   vedel, že ak sa nevráti prv, ako báčik Lajoš, bude ho upodozrievať, a   keď sa dozvie, kde bol, zabije ho. Mráz ho šibol po celom tele, keď   mu prebehli mysľou podobné myšlienky.
    </tei:p>
    <tei:p>
     Niesol sa horami na bielom, chudom koníku. Starý už bol. Bohvie,   koľko vozov s plachtou ťahal, koľkým majiteľom slúžil. Ani pľúca, ani   nohy mu už dobre neslúžili. Vliekol sa cestou. A Lojzko by bol   najradšej letel na ňom ako na tátošovi. Nedalo sa však nič robiť.   Musel sa s Bandiho jazdeckým výkonom zmieriť a byť rád, že Bandi je   aspoň múdry kôň. Pozná cesty po horách. Kedysi nosieval hlavu   vzpriamenú na pyšne ohnutom krku a srsť sa mu leskla. Ani kôš rebier   mu netrčal po bokoch. Nosieval cigánskych jazdcov po týchto   cestách-necestách. Naučil sa na ňom jazdiť aj báčik Lajoš.
    </tei:p>
    <tei:p>
     Teraz pokojne niesol Lojzka, akoby vedel, že ho musí odniesť   bezpečne k miestu, ďaleko pod horami. Zavše postál. Ďalej sa nechcel   hnúť. Lojzko musel vždy z neho zoskočiť. Nechať koníka odpočinúť. A   čudoval sa, že Bandi zastáva na miestach, kde bola hora najhustejšia   a konáre stromov robili tunel nad cestou. Lojzko nevedel, prečo volí   Bandi takéto miesta pre oddych. Či azda voľakedy očakával na takýchto   ľudskému oku zastretých miestach svojho pána? Možno. Bandi nevedel   hovoriť, ale pamäť mal dobrú. Keď ťahal voz s plachtou a pohonič   zdriemol na kozlíku, pokojne išiel ďalej. To aj Lojzko neraz skúsil.   Zastal obyčajne na mieste, kde Cigáni pelešievali. Nezabudol to ani   teraz. Lojzko mu bol vďačný, lebo si potreboval odpočinúť. Veď od   minulého dňa nič nejedol. Kôň ho vytriasol. Daje varila od rána   zemiaky. Voda sa nad pahrebou v hrnci vyvárala, znovu a znovu ju   dopĺňala a zemiaky nedajbože postaviť. Báčik Lajoš v noci nespal.   Ráno zúril. Strašný deň prežili. Nie div, že mu ubúdalo síl. No musel   ďalej, hoci sa žalúdok nepokojne ozýval a v horách o takomto jesennom   čase ho nemal čím ukojiť. Len sa dostať čím prv nad Dolinu vývratov.   Potom už chytro zbehne po lesnom výseku k trom studničkám.
    </tei:p>
    <tei:p>
     Znovu sa vyškriabal na Bandiho. Pridržal sa hrivy a pohladil   ho.
    </tei:p>
    <tei:p>
     „Poďme, Bandi môj! Dosť sme si oddýchli. Musíme sa ešte v noci   vrátiť.”
    </tei:p>
    <tei:p>
     A koník ho zakaždým počúvol. Niesol na chrbte jazdca pokojne a   iste.
    </tei:p>
    <tei:p>
     Deň sa navidomoči krátil. Jazdec na bielom koni sa preplietal   horami.
    </tei:p>
    <tei:p>
     V ich tmavejúcich kútoch hľadala úkryt splašená zver. Na polianke   vyplašil stádo pasúcich sa sŕn. V divom zhone zmizli v doline pri   jarku. Kade prebehli, zanechali stopy na oslimačenej zemi.
    </tei:p>
    <tei:p>
     Po celej ceste nevidel ani odtlačok konskej podkovy. Báčik Lajoš,   ako správne usúdila stará daje, pobral sa do mesta inou cestou. Možno   kratšou. Bude skôr v meste. A on sotva dôjde do polnoci. Báčik Lajoš   iste vyláka od Evičkiných rodičov peniaze. Tomu už nemohol zabrániť.   Išlo mu predovšetkým o Evičku, aby si ju rodičia zachránili. Ak   nezložia peniaze, Evičku báčik Lajoš zabije. Viac jej nepredĺži   život. Natoľko báčika Lajoša poznal.
    </tei:p>
    <tei:p>
     Ani nevedel, kedy sa slnko schovalo za hory, kedy z vrcholcov   stromov pozletúvali spevaví vtáci, aby prespali v húštinách. Zmĺkol   život. Iba noční dravci dávali o sebe vedieť a beda každému menšiemu   tvoru, ktorého vyplašil škrek a zahliadol ho dravčí zrak! Sú to   strašidelné vtáky. Neraz naľakali aj Evičku. No Lojzko bol dieťaťom   hôr. Od malička ho hojdali na svojom lone. Ošľahali tvrdosťou jeho   telo a nebojazlivosťou jeho povahu. Spravili z neho ako z báčika   Lajoša odchovanča, ktoré pokladalo hory za svoj domov a dobre sa v   nich cítilo či vo dne, či v noci.
    </tei:p>
    <tei:p>
     A keby motýľ nebol odviedol Evičku k horám, Lojzko by im bol ostal   verný ako báčik Lajoš. Nesedel by na bielom koni. Nemal by ani toľko   obáv, ako sa jeho cesta skončí, ako sa vydarí. Príde do mesta v   hlbokej noci. Na uliciach nebude nikoho, iba policajti. Tých sa   najväčšmi bál. I keby mu nič nespravili, iste by ho zavreli a len   ráno vypočuli. Zatiaľ by mohlo byť po Evičke. Rozhodol sa, že   nepočúvne starú daje. Neukáže sa na ulici. Pôjde do fabriky. Tam je   stráž a tá ho zavedie k Evičkiným rodičom.
    </tei:p>
    <tei:p>
     Keď sa koník horko-ťažko zoštveral výsečou, zastal na polianke nad   troma studničkami. Keby noc nebola sfarbila kraj na čierno, azda by   Lojzko bol poznal ležisko, odkiaľ išli s báčikom Lajošom do   zlatníckeho obchodu a kam sa spolu so zlatom a drahokamami   vrátili.
    </tei:p>
    <tei:p>
     Koník v tme sliedil pyskom po zemi. Hladný je ako ja, myslel si   Lojzko. Pohladil Bandiho a povedal:
    </tei:p>
    <tei:p>
     „Len vydrž, starý môj, len vydrž! Keď sa šťastne vrátime, ukradnem   ti z Havranovho ovsa a nažerieš sa do sýtosti.”
    </tei:p>
    <tei:p>
     Lajoš veľmi dobre opatroval Havrana. Mal za čo. Veď ho neraz   odniesol z nebezpečného prostredia. Preto mu nechýbal obrok. Bandi sa   musel uspokojiť iba s tým, čo si sám našiel a odhryzol.
    </tei:p>
    <tei:p>
     Nočným tichom zadunel hukot vlaku. Polnočný rýchlik! Kdesi pri   trati stojí báčik Lajoš s Havranom. Čaká na kilo tisícoviek. Zhodia   mu ich? Ej, mali by, mali. Predĺžili by Evičke život.
    </tei:p>
    <tei:p>
     „Poďme, Bandi! Už nemáme ďaleko.”
    </tei:p>
    <tei:p>
     A jazdec na bielom koni sa niesol hôrnou cestou dolu z horských   svahov. Prešiel aj popri troch studničkách. Postál iba pod lesom.   Uvidel pred sebou mesto. Vlastne ani nie mesto, iba veľa svetiel,   porozhadzovaných všakovak v tme. Nedočkavo popohnal Bandiho k   mestu.
    </tei:p>
    <tei:p>
     Fabrika, v ktorej pracoval inžinier Horal, stála povyše vilovej   štvrte. Upozornili ho na ňu štyri komíny a rady osvetlených okien.   Zamieril s Bandim krížom cez polia k fabrike. Obišiel ju dookola. V   halách hučali stroje. Pracovali aj v noci.
    </tei:p>
    <tei:p>
     Pred bránou zastal. Zoskočil z koňa. Z vrátnice vyšiel rozospatý   vrátnik.
    </tei:p>
    <tei:p>
     „Čo chceš, synku?” opýtal sa ho zívajúc.
    </tei:p>
    <tei:p>
     „Prosím vás, zaveďte ma k Evičkinmu oteckovi.”
    </tei:p>
    <tei:p>
     Vrátnik sa dobromyseľne usmial a zavtipkoval:
    </tei:p>
    <tei:p>
     „V meste je veľa Evičiek, synak môj. Noc je a všetky spia.   Nevodilo by sa nám dobre…”
    </tei:p>
    <tei:p>
     Lojzko nemal chuť na žarty.
    </tei:p>
    <tei:p>
     „Ja… ja hľadám pána inžiniera Horala.”
    </tei:p>
    <tei:p>
     „Ach tak! Ale ten Evičku už nemá. Zomrela.”
    </tei:p>
    <tei:p>
     Lojzko zmeravel. Žeby báčik Lajoš už vykonal svoje strašné   rozhodnutie? Ale hneď si uvedomil, že je to nie možné, lebo sa ešte   nemohol vrátiť pod Jastrabiu skalu.
    </tei:p>
    <tei:p>
     „A kedy umrela?” opýtal sa.
    </tei:p>
    <tei:p>
     „Na jar. Odišla, a viac sa nevrátila.”
    </tei:p>
    <tei:p>
     Lojzkovi odľahlo.
    </tei:p>
    <tei:p>
     „Evička žije! Nezomrela! Ale teraz jej hrozí smrť
     <tei:emph>
      .
     </tei:emph>
     Práve preto prichádzam.”
    </tei:p>
    <tei:p>
     „Odkiaľ?”
    </tei:p>
    <tei:p>
     „Od starej daje.”
    </tei:p>
    <tei:p>
     Z jeho odpovedi nebol vrátnik múdrejší.
    </tei:p>
    <tei:p>
     „Je to vidma. Povedala Evičkinej mamičke, že keď Evičke bude   hroziť smrť, dá jej vedieť. Prosím vás, veľmi pekne vás prosím,   zaveďte ma k Evičkiným rodičom, lebo bude zle.”
    </tei:p>
    <tei:p>
     Vrátnik krútil hlavou. Vzal slúchadlo telefónu a zavolal:
    </tei:p>
    <tei:p>
     „Spojte ma s bytom inžiniera Horala.”
    </tei:p>
    <tei:p>
     Pochyboval, že by sa tak neskoro v noci niekto hlásil na byte   inžiniera Horala. Mýlil sa. Ozvala sa pani Horalová.
    </tei:p>
    <tei:p>
     „Manžel nie je doma. Čo si prajete?”
    </tei:p>
    <tei:p>
     „Pani Horalová,” telefonoval vrátnik, „prišiel nejaký chlapec na   bielom koni. Vyzerá ako Cigán. Tára ako pomätený, že vraj vaša Evička   žije a že vám akási vidma odkazuje, aby ste si ju prišli   zachrániť.”
    </tei:p>
    <tei:p>
     Vrátnik počul vzrušený hlas manželky inžiniera Horala:
    </tei:p>
    <tei:p>
     „Prosím vás, zadržte chlapca, kým prídeme.”
    </tei:p>
    <tei:p>
     Vrátnik poručil Lojzkovi, aby priviazal koňa o plot. Potom ho   zaviedol do vrátnice. Oči chlapčaťa hladovo spočinuli na kúsku chleba   a slaniny na stole.
    </tei:p>
    <tei:p>
     „Hladný si?” opýtal sa dobrosrdečne starý pán.
    </tei:p>
    <tei:p>
     Lojzko prikývol.
    </tei:p>
    <tei:p>
     Podal mu zvyšky svojej večere. Chlapča priam hltalo.
    </tei:p>
    <tei:p>
     „Dávno si nejedol?”
    </tei:p>
    <tei:p>
     „Od včera. Prosím vás, dali by ste niečo aj môjmu Bandimu?”   Vrátnik si spomenul, že na továrenskom dvore si robotníci navyžínali   pre zajace kôpky sena. Doniesli z neho Bandimu.
    </tei:p>
    <tei:p>
     „A teraz mi povedz, odkiaľ prichádzaš?” začal vrátnik spovedať   Lojzka, keď si sadol k nemu na starú pohovku.
    </tei:p>
    <tei:p>
     „Spod Jastrabej skaly.”
    </tei:p>
    <tei:p>
     „A to je kde?”
    </tei:p>
    <tei:p>
     „Ďaleko. Tam. V horách.”
    </tei:p>
    <tei:p>
     „Kedy si odišiel?”
    </tei:p>
    <tei:p>
     „Popoludní.”
    </tei:p>
    <tei:p>
     „A nebál si sa nocou cez hory?”
    </tei:p>
    <tei:p>
     „Nebál.”
    </tei:p>
    <tei:p>
     Vrátnik takého mladého smeloša ešte nevidel. Zapáčilo sa mu   nadviazať s ním kus reči. Lenže chlapča bolo netrpezlivé. Ustavične   napínalo sluch a obracalo hlavu k oknu.
    </tei:p>
    <tei:p>
     „Je to ďaleko?”
    </tei:p>
    <tei:p>
     „Čo?” nerozumel vrátnik.
    </tei:p>
    <tei:p>
     „No, kde bývajú Evičkini rodičia.”
    </tei:p>
    <tei:p>
     „Ani nie. Hneď príde jej mamička.”
    </tei:p>
    <tei:p>
     Lojzko si nevedel predstaviť Evičkinu mamičku. Bude ako stará daje   alebo ako Julka? Ale prv, než sa nazdal, uvidel jej pravú podobu.   Vošla zadychčaná do vrátnice. Za ňou Marka. Postáli. Uzreli plachého   chlapca v roztrhanom obleku. Bosého. A špinavého. Žlté vlasy mal   zlepené od potu. Zízal veľkými belasými očami, plnými obdivu a   strachu.
    </tei:p>
    <tei:p>
     „Prichádzaš od starej Cigánky?”
    </tei:p>
    <tei:p>
     Chlapec prikývol.
    </tei:p>
    <tei:p>
     „Ty si doniesol večer list?”
    </tei:p>
    <tei:p>
     „Nie. Báčik Lajoš.”
    </tei:p>
    <tei:p>
     „A to je kto?”
    </tei:p>
    <tei:p>
     „Veľký zbojník.”
    </tei:p>
    <tei:p>
     „Ten, čo chcel vykradnúť banku?”
    </tei:p>
    <tei:p>
     Chlapec opäť prikývol a ustrašene sa opýtal:
    </tei:p>
    <tei:p>
     „Zabalili ste do škatule peniaze a vyhodili ste o polnoci z   rýchlika?”
    </tei:p>
    <tei:p>
     Prekvapená pani Horalová až teraz začala chápať, prečo bol manžel   taký preľaknutý, keď odišiel z domu, a prečo sa vybral s kamarátmi na   nočnú postriežku.
    </tei:p>
    <tei:p>
     „Nevieš, koľko žiadal?” opýtala sa chlapca.
    </tei:p>
    <tei:p>
     „Kilo tisícoviek.”
    </tei:p>
    <tei:p>
     Pani Horalová ešte väčšmi zbledla.
    </tei:p>
    <tei:p>
     „Toľko peňazí nemáme.”
    </tei:p>
    <tei:p>
     „Tak je zle! Tak je veľmi zle!” skuvíňal chlapec a začal si šklbať   vlasy.
    </tei:p>
    <tei:p>
     „Báčik Lajoš zabije Evičku! Zabije! Počujete! Jujujúj!”
    </tei:p>
    <tei:p>
     Ťažko bolo pozrieť na chlapca, ale ešte ťažšie na ustráchanú a   bezradnú pani Horalovú.
    </tei:p>
    <tei:p>
     „Prosím vás, čo mám robiť? Kde nájsť manžela?”
    </tei:p>
    <tei:p>
     Na túto otázku jej vrátnik nevedel odpovedať.
    </tei:p>
    <tei:p>
     V tú chvíľu zišli sa poľovníci v úzkej doline pod horou. Zbojníka   nedostali do nastraženej pasce. Vybral si miesto, kde nemohli   zasiahnuť. Vzal škatuľu bez tisícoviek. Vykoná pomstu. O tom   nepochybovali. Čo teraz?
    </tei:p>
    <tei:p>
     „Všetko udať na polícii,” navrhoval Lepieš.
    </tei:p>
    <tei:p>
     „Alebo ísť za vajdom? On pozná Lajošove chodníčky,” mienil   inžinier Horal.
    </tei:p>
    <tei:p>
     „Jediné, čo nás privedie k nemu, sú stopy,” vyviedol ich z   bezvýchodiskového položenia majster Uhrín.
    </tei:p>
    <tei:p>
     Lenže v noci sa nedalo stopovať. Rozhodli sa vrátiť do fabriky,   informovať vedúcich nočnej zmeny, čo sa stalo, aby zabezpečili za   nich náhradu.
    </tei:p>
    <tei:p>
     Onedlho dve osobné autá zastali pred vrátnicou. Vyplašili bieleho   koňa. Odtrhol sa od plota a pustil sa cvalom k lesu.
    </tei:p>
    <tei:p>
     Z vrátnice vybehol chlapec a začal kričať:
    </tei:p>
    <tei:p>
     „Bandi! Môj Bandi! Ako sa teraz vrátim?!” Pustil sa behom za   bielym koňom.
    </tei:p>
    <tei:p>
     Zápäť vybehla z vrátnice pani Horalová a tiež zúfalo kričala:
    </tei:p>
    <tei:p>
     „Zadržte ho! Nepustite ho!”
    </tei:p>
    <tei:p>
     Pravda, ona myslela na Lojzka.
    </tei:p>
    <tei:p>
     Chlapi hneď vycítili, že sa deje čosi neobyčajné. Zadržali Lojzka.   Ale ani Bandi neodbehol ďaleko. Keď počul chlapcov hlas, zaerdžal a   vrátil sa. Lojzko ho chytil za uzdu, pritískal sa k nemu a dohováral   mu:
    </tei:p>
    <tei:p>
     „Ty zlý! Nechceš ma odviesť naspäť k Evičke?”
    </tei:p>
    <tei:p>
     Prekvapenie na prekvapenie! K akej Evičke? Zaraz sa všetko   dozvedeli od pani Horalovej.
    </tei:p>
    <tei:p>
     „Prečo si mi nepovedal, čo bolo v liste?” zavyčítala. „Vložil si   do škatule peniaze?”
    </tei:p>
    <tei:p>
     „Nie.”
    </tei:p>
    <tei:p>
     „Tak je po nej!” zapotácala sa. Museli ju odniesť do vrátnice a   tam kriesiť.
    </tei:p>
    <tei:p>
     „Zabite ma! Zabite ma!” vykríkol chlapec, keď videl nevládnu   Evičkinu mamičku.
    </tei:p>
    <tei:p>
     „Prečo by sme ťa mali zabiť?” opýtal sa ho Uhrín.
    </tei:p>
    <tei:p>
     „Zradil som Evičku! Zradil! Júj!”
    </tei:p>
    <tei:p>
     „Zradil? Ako zradil?” začal vyťahovať z Lojzka, aby mu mohli   rozumieť.
    </tei:p>
    <tei:p>
     „Báčik Lajoš chcel vykradnúť banku. Ja som o tom vedel a povedal   Evičke. Evička napísala písmo a dala do banky. Báčika Lajoša skoro   lapili. Chcel ma zhodiť z Jastrabej skaly, nuž som zradil Evičku.   Báčik Lajoš sa zastrája, že ju zabije.”
    </tei:p>
    <tei:p>
     Predtucha inžiniera Horala sa splnila. Banku vystríhala   Evička.
    </tei:p>
    <tei:p>
     „A kde je?”
    </tei:p>
    <tei:p>
     „Pod Jastrabou skalou. Stará daje ma poslala, aby ste ju hneď   prišli zachrániť.”
    </tei:p>
    <tei:p>
     Zbojník zaiste cválal so škatuľou pod Jastrabiu skalu. Keď ju   otvorí, pomstí sa na dieťati.
    </tei:p>
    <tei:p>
     Ktosi nadhodil, či by predsa nebolo dobre všetko oznámiť polícii.   No inžinier Horal sa tvrdo ohradil:
    </tei:p>
    <tei:p>
     „Pod Jastrabou skalou zastupuje zákon horár z Čierťaže. Musíme ta   dôjsť skôr ako zbojník.”
    </tei:p>
    <tei:p>
     Po severnej strane horského chrbáta dalo sa vystúpiť do horárne aj   autom. Odtiaľ je Jastrabia skala neďaleko. Razom nastúpili do   áut.
    </tei:p>
    <tei:p>
     „Vezmite aj mňa! Zomriem tu od hrôzy!” zaprosila pani Horalová.   Ťažko bolo odolať jej úpenlivej prosbe. Pribudli dve osoby: ona a   chlapec. Bolo potrebné ešte jedno auto. Požičali si osobné auto z   fabriky. Zobudili šoféra.
    </tei:p>
    <tei:p>
     „A nebolo by dobre vziať aj lekára?” radil vážne starý   vrátnik.
    </tei:p>
    <tei:p>
     Ozaj, ako mohli zabudnúť na lekársku pomoc? Zobudili závodného   lekára. Keď sa dozvedel, o čo ide, chytro sa vystrojil.
    </tei:p>
    <tei:p>
     Nasadli do áut. Lojzko sa spätil:
    </tei:p>
    <tei:p>
     „A Bandi? čo môj Bandi?”
    </tei:p>
    <tei:p>
     „Neboj sa, nič sa mu nestane. Auto je rýchlejšie,” ubezpečili ho a   vrátnikovi prikázali, aby sa postaral o bieleho koníka, kým sa   vrátia.
    </tei:p>
    <tei:p>
     Hej, aj Evička raz povedala, že ich auto je rýchlejšie ako Bandi.   Len zafičí – a už je preč! Teraz sedel v ňom. Úzkostlivo sa pridŕžal,   keď sa pohlo za kužeľom svetla, ktorý im ukazoval cestu. Rútili sa do   hôr na polnočnú stranu. Dobehnú prv, ako jazdec na čiernom koni?
    </tei:p>
   </tei:div>
   <tei:div type="chapter">
    <tei:head>
     24.  Jazdec na čiernom koni
    </tei:head>
    <tei:p>
     Lajoš pohnal koňa, aby čo najskôr odbehol od nebezpečného miesta.   Vedel veľmi dobre, že rýchlik nezastal náhodou. Nechcel prísť do   potyku so zákonom. Ako stratil Julku, nevedel sa sústrediť. Opúšťala   ho sebadôvera. Kým sa nepokúsil vykradnúť banku, všetko sa mu   splnilo, ako si želal. Zrazu mu prišlo do cesty nevinné dieťa, že ho   sotva mať odkojila, a opovážilo sa na to, čo si nikto netrúfal:   skrížiť jeho plány a vydať ho polícii. Ako sa to dievča objavilo pri   voze s plachtou, opustilo ho šťastie. Smola začala už pri vykrádaní   vlaku. Vyvrcholila pri práci v banke. Div, že ho guľky nezasiahli.   Dozorca strieľal ako divý. Nuž nemal chuť vystaviť svoj mladý život   smrti.
    </tei:p>
    <tei:p>
     Odnášal kilo tisícoviek. Veľkú sumu peňazí, ktorá čiastočne   zahojila jeho ranu po neúspechu v banke. Peniaze bude ukladať ku   svojim klenotom. A keď Evičkin otec prestane dávať, vykoná pomstu a   ujde za Julkou.
    </tei:p>
    <tei:p>
     Náhle ho pochytila túžba prehrabať sa v tom kile tisícoviek.   Potešiť sa s nimi a zabudnúť, zabudnúť…
    </tei:p>
    <tei:p>
     V hustej hore zastavil Havrana. Nazhŕňal lístia a raždia. Podpálil   ohník. Pri jeho mihotavom svite začal rozbaľovať škatuľu. Veril, že   Evičkini rodičia pošlú peniaze. O chvíľu, o chvíľočku zažil nové   sklamanie.
    </tei:p>
    <tei:p>
     V škatuli našiel poskladané noviny!
    </tei:p>
    <tei:p>
     Hrozne zaklial a zahodil škatuľu. Hory sa stali svedkom jeho   podlého rozhodnutia.
    </tei:p>
    <tei:p>
     Medzitým tri plno obsadené autá uháňali do srdca hôr, k horárni v   Čierťaži. V úzkej doline riavy miestami podmyli cestu. Ako stúpali do   vrchu, cesta vyžadovala zvýšenú opatrnosť. Štverali sa pomaly hore   ostrými serpentínami, miestami tak úzkymi, že by sa dve autá nevyhli   popri sebe. Cesta bola poväčšine vrúbaná do brál. Hlboko pod ňou v   doline hučala bystrina, zavalená kmeňmi zhnitých stromov, ba i vozmi,   ktoré tu Havarovali a na dne doliny našli svoj cintorín.
    </tei:p>
    <tei:p>
     Čo ako sa vodiči namáhali popohnať autá rýchlejšie, svitanie ich   zastihlo hlboko pod horárňou v Čierťaži. Slnečné lúče rozptýlili   hmlu. Ponevierala sa v zdrapoch po stráňach ani čarovný lietajúci   pokrovec. Zavše zababušila aj serpentínu a zdržala napredovanie.
    </tei:p>
    <tei:p>
     Napospol uznávali, že zbojník na koni rýchlejšie preklusal horský   terén a pravdepodobne bol už pod Jastrabou skalou. Robili všetko, aby   najhoršiemu zabránili. Ale či zabránia? Najmä Horalovci vyzerali čím   ďalej skleslejšie. Strácali nádej. Inžinier Horal si vyčítal, prečo   do škatule nezabalil aspoň nejaké peniaze a písmo, aby zbojník   pozhovel, kým zoženú ďalšie. Boli by získali čas. Takto sa ich   počínanie ponášalo na výsmech a určite ho ešte väčšmi rozzúrilo.   Nestihli so všetkým počítať.
    </tei:p>
    <tei:p>
     Slnce sa už zvysoka dívalo na hory-doly pod sebou, keď konečne   zastali ich autá na polianke pred horárňou. Už tam stálo niekoľko áut   a okolo nich plno hostí. Najmä mužov. Poľovníci boli hostia na   letovisku v Čierťaži?
    </tei:p>
    <tei:p>
     Dozvedeli sa, že ministerstvo usporiadalo v horárni   konferenciu.
    </tei:p>
    <tei:p>
     Prišli nevhodne. Horár i horárka sa museli venovať svojim   hosťom.
    </tei:p>
    <tei:p>
     Pomáhali im, najmä pri kuchyni, aj ženy z dediny. Prichodilo sa im   zvŕtať, aby pre toľkých ľudí zabezpečili stravovanie. Chystali práve   desiatu, keď si inžiniera Horala všimol horár z Čierťaže. Podišiel mu   naproti.
    </tei:p>
    <tei:p>
     „Vitajte u nás, pán inžinier! Prišli ste aj vy na   konferenciu?”
    </tei:p>
    <tei:p>
     „Nie,” odpovedal sklesle inžinier Horal. „Prichádzam vo vážnejšej   veci. Pod Jastrabou skalou sú opäť Oláhovci. Je s nimi ten nebezpečný   zbojník, ktorý sa nedávno pokúsil vlámať do banky. Drží mi dcéru ako   rukojemcu. Pozrite!”
    </tei:p>
    <tei:p>
     Podal mu výhražný list.
    </tei:p>
    <tei:p>
     Horár ho letkom prečítal. Zápäť sa dozvedel o všetkom, čo s listom   súviselo. Všimol si aj chlapca, ktorého vychovali Oláhovci.
    </tei:p>
    <tei:p>
     „Prišli sme k vám poprosiť o pomoc,” pokračoval inžinier Horal.   „Ale vidíme, že ste zaneprázdnený. Aspoň nám dovoľte zapoľovať si na   zločinca vo vašom revíre.”
    </tei:p>
    <tei:p>
     Horal zvážnel.
    </tei:p>
    <tei:p>
     „To, čo hovoríte, je prednejšie ako všetko ostatné. Väčšia   povinnosť je chrániť ľudský život ako bedliť o zver.”
    </tei:p>
    <tei:p>
     Chvíľu uvažoval. Potom zatlieskal do dlaní. Keď všetci obrátili   oči na jeho vysokú statnú postavu s mužnou bradou, začal vážne   hovoriť: „Vypočujte ma, prosím! Práve mi doniesli zvesť, že mám v   revíre škodnú. Škodí nielen zveri, ale aj ľuďom. Dozvedel som sa od   týchto dobrých ľudí, že pod Jastrabou skalou si urobil pelech   najobávanejší zbojník, ktorého nemôže dolapiť polícia. Je to zbojník,   čo sa nedávno vlámal do banky a teraz drží ako rukojemcu dieťa týchto   rodičov. Vyhráža im, že ho zabije, ak nezložia kilo tisícoviek!   Myslím, že ste zajedno so mnou: Treba im pomôcť!”
    </tei:p>
    <tei:p>
     Razom sa všetci účastníci konferencie – poväčšine lesníci – zhŕkli   okolo Horalovcov a ich priateľov. Snažili sa ich povzbudiť, potešiť.   Súhlasili s horárom. Navrhli prerušiť konferenciu, zneškodniť   obávaného zbojníka a dievča vyslobodiť.
    </tei:p>
    <tei:p>
     Horár z Čierťaže sa hneď pustil organizovať dosiaľ najväčší záťah   na škodnú pod Jastrabou skalou.
    </tei:p>
    <tei:p>
     „Musíme zoširoka obkolesiť Jastrabiu skalu a obozretne postupovať.   Treba počítať s tým, že zbojník má zbraň. Budú nás chrániť stromy,   ale aj tak si náš postup bude vyžadovať čo najväčšiu opatrnosť.”
    </tei:p>
    <tei:p>
     Na záťahu sa chcela zúčastniť aj pani Horalová. No chlapi   nedovolili. Vzala si ju na starosť horárka. Snažila sa ju upokojiť,   ako najlepšie vedela.
    </tei:p>
    <tei:p>
     „Uvidíte, chlapi vyslobodia Evičku. Verte mi. Poďte, pomôžete mi   upraviť stoly, aby sme jej záchranu čo najkrajšie oslávili.”
    </tei:p>
    <tei:p>
     Podarilo sa jej zaplašiť zúfalstvo ťažko skúšanej matky.   Zamestnala ju svojimi starosťami a v duchu sa modlila, aby sa chlapom   všetko tak podarilo, ako si predstavovala.
    </tei:p>
    <tei:p>
     Odišli vyzbrojení k Jastrabej skale. Chceli chytiť zbojníka živého   a odovzdať ho strážcom zákona. Zôkol-vôkol v tichosti obkolesili   Jastrabiu skalu. Povel k zužovaniu kruhu dal horár dohovoreným   znamením. Postupovali pomaly, strom od stromu, takže znútra okruhu   nebolo nikoho vidieť – a predsa bola hora plná chlapov!
    </tei:p>
    <tei:p>
     Kruh natoľko zúžili, že mohli bez ďalekohľadov pozorovať cigánsky   pelech pod Jastrabou skalou. Na polianke sa belel voz s plachtou.   Konča neho čmudil oheň. Povyše sa popásal čierny kôň. Ináč nezbadali   živej duše.
    </tei:p>
    <tei:p>
     „To je kôň báčika Lajoša,” upozornil Lojzko horára z Čierťaže.
    </tei:p>
    <tei:p>
     Vzali ho so sebou. Poznal zbojníka. Aby náhodou neublížili   nevinnému. Postupoval medzi horárom a inžinierom Horalom, ktorí   dávali na neho pozor, aby sa príliš nevystavoval prípadnému   nebezpečenstvu.
    </tei:p>
    <tei:p>
     Lojzko, tak ako ostatní, bol zvedavý, ako sa skončí táto poľovačka   na báčika Lajoša. Mohol ho vyslobodiť jedine obenk. Kôň prezrádzal,   že tu musí byť i jeho pán. Iste vypátral, kde sa podel Bandi a koho   zaniesol k Evičkiným rodičom. Vedel, že sa môže vrátiť k vozu s   plachtou iba vtedy, keď chytia báčika Lajoša. Ináč ho zabije. Ktovie,   či nepokántril aj starých, lebo daje vždy zavčasu ráno sedávala pri   pahrebe a bafkala z fajočky. Ale čo je s Belkom, že sa neozýva,   nehlási ako obyčajne, že do hory prichádza niekto cudzí, kto nepáchne   cigánčinou, lebo na Cigánov nikdy nebrechal. A Belko ani čo by cítil,   že Lojzko na neho myslí, vybehol spod voza. Chvíľu pobehúval okolo   ohňa, a keď zvetril cudzích, začal zúrivo brechať.
    </tei:p>
    <tei:p>
     Zápäť všetci videli, ako vyskočil spod plachty na voze neveľký   chlap. Rozhliadol sa dookola. Aj on vetril. Náhle schytil pušku a   bežal ku koňovi.
    </tei:p>
    <tei:p>
     „To je on?” opýtal sa Lojzka horár z Čierťaže.
    </tei:p>
    <tei:p>
     Keď Lojzko prisvedčil, podal hlas ďalej.
    </tei:p>
    <tei:p>
     „To je on! To je on!” razom sa roznieslo po celom okruhu.
    </tei:p>
    <tei:p>
     Veriť sa nechcelo, že také chlápä je obávaným zbojníkom. Ale sedel   na koni ani Turek. Ani čo by sa vedno s koňom bol narodil. V jednej   ruke držal pušku, druhou vyrovnával rovnováhu. Koňa poháňal iba   nohami. Chvíľu sa pod ním Havran pätil na dvoch nohách. Potom sa   cvalom rozbehol smerom k Dančovmu bralu. Lenže nedobehol ďaleko.   Zastavili ho chlapi hromovým hlasom:
    </tei:p>
    <tei:p>
     „Stoj!”
    </tei:p>
    <tei:p>
     A v zápätí zahvižďali výstrely v korunách stromov.
    </tei:p>
    <tei:p>
     Obrátil Havrana k Doline vývratov. Aj tam narazil na hradbu   ľudských hlasov:
    </tei:p>
    <tei:p>
     „Stoj!”
    </tei:p>
    <tei:p>
     Znovu výstrely, umocnené ozvenou náprotivnej stráne.
    </tei:p>
    <tei:p>
     Pokúsil sa preraziť dolu k dedine. Odtiaľ zaznelo:
    </tei:p>
    <tei:p>
     „Koňa šanúúúj! Dušu varúúúj!”
    </tei:p>
    <tei:p>
     Bol to Lepiešov hlas. Skupine chlapov inžiniera Horala pripadla   úloha uzavrieť úsek nad dedinou. A uzavreli ho dobre, ako   nasvedčovali výstrely.
    </tei:p>
    <tei:p>
     Zbojníkovi ostávala iba jediná cesta: smerom k bralám Jastrabej   skaly. Ale tá bola najťažšia.
    </tei:p>
    <tei:p>
     Čierny jazdec na čiernom koni behal po lúčine ani šialený. Hlaveň   pušky sa mu leskla v rukách a vlasy mu divo povievali. Na koni sedel   ako uliaty a stváral krkolomné kúsky.
    </tei:p>
    <tei:p>
     Horárovi z Čierťaže sa uľútostilo dívať na toľké trápenie škodnej.   Zacielil a dobre miereným výstrelom skolil krásneho čierneho Havrana   – jedinú zbojníkovu nádej. Kôň sa vzopäl na zadné nohy, divo zaerdžal   a padol dolu hlavou.
    </tei:p>
    <tei:p>
     „Vzdaj sa!” zavelil horár z Čierťaže.
    </tei:p>
    <tei:p>
     Bol to strašný hlas. Najstrašnejší, aký len môže počuť   zbojník.
    </tei:p>
    <tei:p>
     Aj stráň prízvukovala v mohutnej ozvene:
    </tei:p>
    <tei:p>
     „Vzdaj sa!”
    </tei:p>
    <tei:p>
     Lajoš odpovedal zúfalou streľbou. Nabíjal a strieľal. Strieľal a   nabíjal. Keď sa streľbou vyzúril, rozbehol sa k Jastrabej skale.   Bežal voslep. Ani nestrieľal, ani sa inak nechránil pred prípadnou   guľkou, len sa rútil k bralám Jastrabej skaly. Keď ich dosiahol,   zmizol v húštine. Ozveny padajúceho kamenčia prezrádzali, že sa   škriabe hore po brale.
    </tei:p>
    <tei:p>
     Jeho osud bol spečatený. Horár z Čierťaže ho dohnal ta, odkiaľ už   nemohol ujsť.
    </tei:p>
    <tei:p>
     O chvíľu všetci uzreli Lajoša na vrchole Jastrabej skaly. Dlho sa   rozhliadal dookola, akoby sa lúčil s horami, a potom zavolal strašným   hlasom:
    </tei:p>
    <tei:p>
     „Živého ma nedostanete! Ale živé nedostanete ani dievča! Bude   strážiť na večné veky moje poklady!”
    </tei:p>
    <tei:p>
     V zbojníkových rukách sa zablysla puška. Zadunel výstrel, a kým ho   ozvena vrátila z druhej strany, ležalo zbojníkovo telo nehybne   prevesené vysoko na Jastrabej skale.
    </tei:p>
   </tei:div>
   <tei:div type="chapter">
    <tei:head>
     25.  Belko záchrancom
    </tei:head>
    <tei:p>
     Výstrely umĺkli. Pod Jastrabou skalou sa znovu rozhostilo ticho.   MÍkvota po boji. Radosť i smútok v takýchto chvíľach zvyknú kráčať   vždy spolu ako verní súrodenci. Víťazi sa tešili, že premohli   obávaného zbojníka, ale jeho posledné slová neznamenali pre inžiniera   Horala nič dobrého. Obkolesili voz s plachtou. Spod učmudenej periny   vytiahli ustráchaného dade Oláha i starú daje. Hodila sa hneď pred   horára z Čierťaže, lebo jeho jediného poznala spomedzi chlapov.
    </tei:p>
    <tei:p>
     „Milosť, prosím, milosť! Keby ste neboli prišli, bol by aj nás   pokántril. Poslala som odkaz Evičkiným rodičom, ako som sľúbila.   Prišli ste neskoro. Starí, nevládni sme. Nemohli sme zabrániť   Lajošovi.”
    </tei:p>
    <tei:p>
     A rozpovedala, čo sa stalo na úsvite.
    </tei:p>
    <tei:p>
     Lajoš doletel pod Jastrabiu skalu ani šarkan. Rozhliadol sa a   zvolal:
    </tei:p>
    <tei:p>
     „Kde je Bandi? Kde je Lojzko?”
    </tei:p>
    <tei:p>
     Pozrel na starých sliedivým zrakom.
    </tei:p>
    <tei:p>
     „Už ma aj vy zrádzate? No však urobím aj s vami krátky poriadok!   Ale najprv s tou sopľou usmrkanou!”
    </tei:p>
    <tei:p>
     Vyskočil na voz, zdrapil Evičku a vytiahol ju spod periny. Potom   ju odvliekol kdesi k Jastrabej skale ani šelma svoju korisť.
    </tei:p>
    <tei:p>
     Viacej o Evičkinom osude nevedeli.
    </tei:p>
    <tei:p>
     „Vstaňte!” povedal starej inžinier Horal. „Ja som Evičkin   otec.”
    </tei:p>
    <tei:p>
     Bol jej vďačný za odkaz, ktorý poslala po chlapcovi, aby si   prišiel zachrániť dieťa. Precenil však možnosti techniky. Lajoš na   koni prišiel pod Jastrabiu skalu skôr ako oni na autách. Strašné!   Všade prichádzal neskoro. Po druhý raz pod Jastrabiu skalu. I k   vajdovi Rafaelovi.
    </tei:p>
    <tei:p>
     „Kde mal úkryt ten váš podarený Lajoš?” opýtal sa horár z   Čierťaže.
    </tei:p>
    <tei:p>
     Starý i stará vrteli hlavami.
    </tei:p>
    <tei:p>
     „Nevieme… nevieme… Nikdy nám nepovedal.”
    </tei:p>
    <tei:p>
     Rozkázal chlapom, aby všetko prekutali okolo Jastrabej skaly. O   chvíľu sa ozývalo horou:
    </tei:p>
    <tei:p>
     „Evka! Evička!”
    </tei:p>
    <tei:p>
     Stráne vracali ozvenu.
    </tei:p>
    <tei:p>
     „Len ona sa nehlási, len ona nie!” lamentoval inžinier Horal.
    </tei:p>
    <tei:p>
     Lesom prenikal šuchot lístia, praskot suchých vetví. Lesníci a   poľovníci hľadali stopy po dievčati. Nakukli do každej diery, obzreli   každý podozrivý kameň. Nevynechali ani stromy. Sliedili po korunách,   či tam niekde nebodaj… No nič nenašli. Ani Evička sa neozývala.
    </tei:p>
    <tei:p>
     Vracali sa bezradne k vozu s plachtou.
    </tei:p>
    <tei:p>
     Stará zbadala Lojzka. Pristúpila k nemu.
    </tei:p>
    <tei:p>
     „Daje ti ďakuje, že si splnil jej odkaz. Už sa bude môcť vrátiť k   svojim. Devla jej odpustil. Lajoš si sám siahol na život.”
    </tei:p>
    <tei:p>
     „Ale kde je Evička?!” vykríkol chlapec. Skuvíňal od žiaľu ako   zbitý psík.
    </tei:p>
    <tei:p>
     Stará prižmúrila zrak, strašidelne vystrela pred seba ruky.
    </tei:p>
    <tei:p>
     „Vidím psíča a vidím chodníček…”
    </tei:p>
    <tei:p>
     Vidmo jej náhle prerušil Lojzko. Zvolal:
    </tei:p>
    <tei:p>
     „Belko! Kde si, môj Belko?!”
    </tei:p>
    <tei:p>
     Ustráchané psíča vybehlo spod haraburdia pri voze. Priplichtilo sa   k Lojzkovi. Pohladil ho po hustom belavom kožuchu, prihovoril sa   mu:
    </tei:p>
    <tei:p>
     „Evičku ti odvliekli. Ako si ju strážil? Ako? Aj ona ťa pomáhala   zachrániť, keď ťa šarha chytil… Vidíš, a ty tak…”
    </tei:p>
    <tei:p>
     Psíča ani čo by rozumelo. Zaštekalo. Pobehlo kúsok od Lojzka a   zase sa vrátilo. Akoby ho vábilo. Lojzko vstal a opýtal sa:
    </tei:p>
    <tei:p>
     „Myšky vieš vysnoriť, vedel by si aj Evičku?”
    </tei:p>
    <tei:p>
     Psík skákal okolo neho. Odbehúval a vracal sa. Lojzko vzal z voza   kus Evičkinho odevu. Dal ho oňuchať Belkovi.
    </tei:p>
    <tei:p>
     „To je Evička. Hľadaj ju!”
    </tei:p>
    <tei:p>
     Belko sa začal zvŕtať okolo ohňa. Preplietol sa pomedzi lesníkov,   ktorí psíča pozorovali. Nepokojne skučal a vetril. Naraz zaštekal a   uháňal za stopou smerom k Jastrabej skale. Pobrali sa za ním. Bežal   rovno do lesa a potom do húštiny pod bralami Jastrabej skaly. Tam   začal štekať. Keď prišiel k nemu Lojzko, vyskakoval na neho a   radostne skučal.
    </tei:p>
    <tei:p>
     „No, čo máš, čo?”
    </tei:p>
    <tei:p>
     Belko upozornil na zdrap látky na zemi. Zodvihol ju.
    </tei:p>
    <tei:p>
     Dodriapaná Evičkina šatka!
    </tei:p>
    <tei:p>
     Evičke boli na stope! Keď lepšie prezreli miesto, videli udlávenú   trávu. Niekto tu sedel. A keďže sa našiel zvyšok Evičkinej šatky,   Lajoš pravdepodobne sem odvliekol Evičku. Prečo si sadol neďaleko   voza s plachtou a prečo dodriapal Evičkinu šatku? Azda rozmýšľal, ako   zahrdúsiť Evičku? Nevedeli. A ten, čo vedel, ležal nehybne vysoko nad   nimi. Neotvorí ústa. Tajomstvo si vzal so sebou.
    </tei:p>
    <tei:p>
     Lojzko dal Belkovi oňuchať zdrap šatky.
    </tei:p>
    <tei:p>
     „Hľadaj! To je Evička. Kde sa schovala?”
    </tei:p>
    <tei:p>
     A psíča znovu začalo kutiť okolo ležiska, pobehúvať sem i ta.   Potom sa schytilo popri suti k bralu. Pri brale stratilo stopu.   Behalo okolo.
    </tei:p>
    <tei:p>
     Nespokojne štekalo, hrabalo a strkalo čumáčik do sutín vše tam,   zas onam.
    </tei:p>
    <tei:p>
     Lojzko bol bezradný. Báčik Lajoš sem odvliekol Evičku. Čo potom?   Kde ju dal? Azda zakopal do zeme?
    </tei:p>
    <tei:p>
     Odhŕňal zem z povrchu. Nikde ani stopy po kopaní. Ani dunenie sa   neozývalo, ak by tu bol zatarasený vchod do jaskyne. Psíča len   nespokojne skákalo okolo brala a štekalo.
    </tei:p>
    <tei:p>
     „Tu niekde musí byť,” usudzoval Lojzko. A zrazu si spomenul, že   keď došli s báčikom Lajošom až po toto miesto, báčik Lajoš ho vzal na   chrbát. Práve tu sa skrčil a rozkázal, aby sa mu chytil okolo hrdla.   Potom ho vyniesol na bralo a… Eh, nechcel na to spomínať!
    </tei:p>
    <tei:p>
     Pristavil horára z Čierťaže.
    </tei:p>
    <tei:p>
     „Báčik Lajoš má tu niekde ukrytý poklad,” povedal mu. „A keď ho   Evička má strážiť, musí byť v brale jaskyňa.”
    </tei:p>
    <tei:p>
     Horár z čierťaže nebol síce horolezec, ale zliezol už nejedno   závratné bralo zo zvedavosti, koľko mladých má v hniezde výr alebo   sokol. Kým ostatní prekutávali bralo od spodku, poľahky vyšiel hore   na skalnú stenu.
    </tei:p>
    <tei:p>
     „Vezmite aj Belka, či tam nebude stopa!” zavolal Lojzko.
    </tei:p>
    <tei:p>
     Podali mu Belka. Skučal a triasol sa od strachu, keď videl Lojzka   hlboko pod sebou.
    </tei:p>
    <tei:p>
     „Neboj sa, Belko, neboj!” posmeľoval ho Lojzko. „Evička je tam.   Pohľadaj!”
    </tei:p>
    <tei:p>
     Belko počúvol. Pátral ňufáčikom po skale. Len chvíľočku. Zaštekal   ako pri ohni a mihol sa skalnou podstenou. Pri veľkom balvane začal   dobiedzať.
    </tei:p>
    <tei:p>
     Horár preliezol k balvanu. Opýtal sa psíka:
    </tei:p>
    <tei:p>
     „Belko, či tu?”
    </tei:p>
    <tei:p>
     Belko hrabal labkami, pchal pysk do skuliny pod balvanom a   nespokojne skučal, ani čo by tam bola myš.
    </tei:p>
    <tei:p>
     Horár pohýbal balvanom. I odvalil ho. Roztvorila sa pred ním   diera, ktorá stupňovite viedla do brala. Belko vbehol do nej. Stratil   sa kdesi naspodku v tmavom kúte. Tam začal radostne štekať. Horár   škrtol zápalku. Čosi ako šaty sa tam strakatilo! Lenže on, silný a   vysoký, sa do diery nevpratal.
    </tei:p>
    <tei:p>
     „Sem sa, chlapi, sem!” zavolal.
    </tei:p>
    <tei:p>
     Prvý sa vyštveral za ním Uhrín. Vošiel do diery. Len čo sa dostal   na dno, zakričal:
    </tei:p>
    <tei:p>
     „Sláva! Tu je!”
    </tei:p>
    <tei:p>
     A z brala sa hneď radostne roznieslo:
    </tei:p>
    <tei:p>
     „Evička je tu! Evičku našli!”
    </tei:p>
    <tei:p>
     K Jastrabej skale sa rozbehli všetci chlapi. Nevedeli, či našli   Evičku živú, alebo mŕtvu. A tí z brala neodpovedali. Neodpovedali,   lebo nemohli. Onemeli od prekvapenia, keď uzreli zbojníkovu   klenotnicu. Na bokoch skalnej jaskyne po výklenkoch žiarili   porozkladané drahokamy a zlato. V tom márnivom žiarení naspodku   jaskyne ležala nehybná Evička. Ruky spútané, ústa previazané zdrapmi   šatky. Vysvitlo hneď, prečo Lajoš zastal s Evičkou pod Jastrabou   skalou. Spútal jej tam ruky a nohy a ústa previazal, aby nemohla ujsť   a kričať.
    </tei:p>
    <tei:p>
     Evička neprejavovala známky života. Vytiahli ju z jaskyne a horár   z Čierťaže ju zniesol z brala. Vložil ju do lekárových rúk. A kým ju   lekár preberal k životu, dovliekol sa na miesto aj inžinier Horal.   Keď sa rozletelo z Jastrabej skaly, že Evičku našli, šok mu sklátil   nohy ako vtedy pri starom dube. Nevedel sa pohnúť. Vstal iba vtedy,   keď mu pomohli chlapi. S vytreštenými očami hľadel na úmornú prácu   lekára, ako kriesi k životu jeho jediné dieťa.
    </tei:p>
    <tei:p>
     „Je strašne zoslabnutá,” povedal mu lekár medzitým, čo dievčaťu   trel sluchy a preberal ho. Dúfal, že v Evičke zažne iskierku života,   lebo na jej tvári smrť ešte nenapísala svoj ortieľ.
    </tei:p>
    <tei:p>
     Lesníci sú tvrdí chlapi, ale ani jedno oko neostalo suché, keď sa   v Evičke prejavil život.
    </tei:p>
    <tei:p>
     Teraz prichodilo horárovi z čierťaže postarať sa o zbojníkovo telo   a jeho klenotnicu, aby sa nedostala do nepovolaných rúk. Okrem   ohromného bohatstva mal v nej aj kožušiny. Trávieval tu voľné chvíle   a hovel si vo svojom zámku.
    </tei:p>
    <tei:p>
     „Po celý život zbíjal a klamal,” uzatváral celý prípad horár z   Čierťaže, „a jeho posledné slová sa nesplnili. Evičku sme našli živú.   Nebude na večné veky strážiť jeho nazbíjané poklady.”
    </tei:p>
    <tei:p>
     <tei:emph>
      Nebolo to ani tak dávno
      <tei:hi>
       –
      </tei:hi>
      veriť sa nechce, pred   tridsiatimi rokmi. Noviny priniesli článok, ktorý narobil veľký   rozruch: Tajomstvo okolo zmiznutia Evičky Horalovej odhalené!   Kameloti po mestách vykrikovali jeho senzačné podtitulky:
     </tei:emph>
    </tei:p>
    <tei:p>
     <tei:emph>
      Neuveriteľné romantické a dobrodružné zážitky v prostredí   kočovných Cigánov! Pôvabná Cigánka Julka inšpirátorkou zbojníkových   činov! Milióny zachránilo krásne dievča – po cigánsky šukar čajori!   Koniec vyčíňaniu zbojníckeho kráľa! Hrdina dňa: horár z   Čierťaže!
     </tei:emph>
    </tei:p>
    <tei:p>
     <tei:emph>
      Príhodu Evičky Horalovej rozprával horár z Čierťaže, ktorý   zneškodnil obávaného zbojníka a našiel i jeho klenotnicu na Jastrabej   skale.
     </tei:emph>
    </tei:p>
    <tei:p>
     <tei:emph>
      „Napíšte o starej Cigánke,” povedal, „ktorá veľmi ľúbila   svoj kmeň a pokladala sa za trestajúcu ruku spravodlivého Devlu za   všetky príkoria na príslušníkoch svojho rodu a vedela využívať aj   ľudskú hlúposť, lebo bola múdra a skúsená.
     </tei:emph>
    </tei:p>
    <tei:p>
     <tei:emph>
      Opíšte naše ozrutánske hory a nebotyčné stromy, ale   nezabudnite poznačiť, že ani stromy, ani zbojníci nerastú do neba a   zbojstvo sa nikdy nevypláca!
     </tei:emph>
    </tei:p>
    <tei:p>
     <tei:emph>
      Nezabudnite opísať ľudí, ktorí žijú medzi nami, ale sú nám   cudzí, opovrhujeme nimi a vytláčame ich na smetiská, aby z toho žili,   čo my odhodíme. A to je nespravodlivé. Zapíšte to, lebo tak, ako sa   strácajú storočné stromy, vytratí sa raz z ľudskej pamäti aj to, že   tu medzi nami žili ľudia, ktorých príbytkom bol voz s plachtou alebo   šiator, mali radi voľný, slobodný život a vedeli preň znášať aj   najväčšiu biedu a príkorie.”
     </tei:emph>
    </tei:p>
    <tei:p>
     <tei:emph>
      Tak sa zrodila táto knižka. Hovorí o neuveriteľnom   dobrodružstve Evičky Horalovej, ktorú Cigáni nazvali „šukar čajori”
      <tei:hi>
       –
      </tei:hi>
      krásne dievča.
     </tei:emph>
    </tei:p>
    <tei:p>
     <tei:emph>
      Autor
     </tei:emph>
     .
    </tei:p>
   </tei:div>
  </tei:body>
 </tei:text>
</tei:TEI>
