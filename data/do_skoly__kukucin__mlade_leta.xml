<?xml version="1.0" encoding="utf-8"?>
<tei:TEI xml:id="slk1959529" xml:lang="slk" xmlns="http://www.tei-c.org/ns/1.0" xmlns:eltec="http://distantreading.net/eltec/ns" xmlns:tei="http://www.tei-c.org/ns/1.0">
 <tei:teiHeader>
  <tei:fileDesc>
   <tei:titleStmt>
    <tei:title>
     Do školy : ELTeC edícia
    </tei:title>
    <tei:author ref="viaf:19713382">
     Kukučín, Martin (1860 - 1928)
    </tei:author>
    <tei:respStmt>
     <tei:resp>
      editor
     </tei:resp>
     <tei:name>
      Marek Vician
     </tei:name>
    </tei:respStmt>
   </tei:titleStmt>
   <tei:extent>
    <tei:measure unit="words">
     4933
    </tei:measure>
   </tei:extent>
   <tei:publicationStmt>
    <tei:p/>
   </tei:publicationStmt>
   <tei:sourceDesc>
    <tei:bibl type="printSource">
     <tei:author>
      Kukučín, Martin
     </tei:author>
     <tei:title>
      Do školy
     </tei:title>
     <tei:pubPlace>
      Bratislava
     </tei:pubPlace>
     <tei:publisher>
      Maledé letá
     </tei:publisher>
     <tei:date>
      1959
     </tei:date>
    </tei:bibl>
    <tei:bibl type="firstEdition">
     <tei:author>
      Kukučín, Martin
     </tei:author>
     <tei:title>
     </tei:title>
     <tei:pubPlace>
     </tei:pubPlace>
     <tei:publisher>
     </tei:publisher>
     <tei:date>
      1893
     </tei:date>
    </tei:bibl>
   </tei:sourceDesc>
  </tei:fileDesc>
  <tei:encodingDesc n="eltec-1">
   <tei:p/>
  </tei:encodingDesc>
  <tei:profileDesc xmlns:eltec="http://distantreading.net/eltec/ns">
   <tei:langUsage>
    <tei:language ident="slk"/>
   </tei:langUsage>
   <tei:textDesc>
    <eltec:authorGender key="M"/>
    <eltec:size key="short"/>
    <eltec:canonicity key="unspecified"/>
    <eltec:timeSlot key="T3"/>
   </tei:textDesc>
  </tei:profileDesc>
  <tei:revisionDesc>
   <tei:change when="2025-02-05">
    Initially created as an ELTeC file
   </tei:change>
  </tei:revisionDesc>
 </tei:teiHeader>
 <tei:text>
  <tei:front>
   <tei:div type="titlepage">
    <tei:head>
     Do školy
    </tei:head>
    <tei:head/>
   </tei:div>
  </tei:front>
  <tei:body>
   <tei:p>
    Vakácie sa končia. Ondrej Rybár sa viac zamyslí nad márnosťou   sveta i všetkého, čo je v ňom. Predstupuje mu tu i tu pred oči   profesor, jako stojí pred čiernou tabuľou, držiac kružidlo v ruke a   demonštruje pamätnú poučku Pytagorovu. A zimomriavky naskakujú na   chrbát, lebo s geometriou stojí od počiatku na nohe válečnej. Ani   matematika neni lepšia, menovite odvtedy, čo sa do nej vplichtili   miesto čísel všakové litery. Neraz hútal, načo ich učenci vpustili do   matematiky — veď i bez nich je dosť strapatá, či sa im málilo čísel a   tak preto všantročili medzi ne a a b a či fantázia sa im tak   rozihrala, že prekročila hranice čísel celých, zlomkov obyčajných i   desatinných i bohvieakých, a zablúdila na nivy, kde rastú nešťastné   litery?
   </tei:p>
   <tei:p>
    „Už akokoľvek“, húta Ondro, litery tam nemajú čo hľadať. Ťažko je   uveriť, že a/b = c, lebo nevieš, čo je a alebo b.
   </tei:p>
   <tei:p>
    Starému Rybárovi sa to tiež nepozdáva: „Keby vás radšej učili   rátať v hlave: koľko príde za to a za to. Ako židov! Ten ti zaraz   vyráta a priráta, lebo odčesne: a ty nevieš, len keď ťa oplie. Uč sa   ty len to, nie také haraburdy.“ Hodil rukou a doložil: „Načo ti to   bude. Povedz, načo!“
   </tei:p>
   <tei:p>
    Syn súhlasí s otcom úplne, ale mlčí. Vďačne by hodil na to všetko   rukou — ale tu je profesor s kružidlom. Pozerá prísno, hrozí, a Ondro   uznáva, že bez algebry nič: že tá musí byť, ináč by študenti zbujneli   a nebáli sa ničoho.
   </tei:p>
   <tei:p>
    A čím väčšmi ubýva prázdnin, tým viac sa rozkoreňuje presvedčenie,   že algebru treba znať. Treba vedieť rozsievať litery po čiernej   tabuli, ukladať medzi ne všakové +, —, = a dávať okolo nich ( ), a   kde tie nestačia, i klambričky, a to najprv takéto [ ] a potom { },   kým tabuľa stačí a hlava sa od tej povodne literovej zosype.
   </tei:p>
   <tei:p>
    Hľa, doma je to ináč! Sťaby centy spadli z hlavy. Knihy, pohodené   za pecou, pripadli prachom. Ondro brúsi po dedine, vývodí medzi   malými i väčšími deťmi, budí závisť i obdiv kamarátov, ktorí neboli   „ani za humny“. Keby to bolo celý rok! Ale sotva žatva pominie,   lastovičky ešte tu — on už musi tiahnuť k Múzam, ktoré ho volajú do   Svätého Jakuba. Paholok zapriahne do drabinovca, do ktorého naložia   batoh s koláčmi — periny a kufor zostali v Jakube u gazdinej — otec   vysadne k nemu a hybaj. Ej, ťažko sa lúčiť s dedinou. Zas prirástla k   samému srdcu cez tie vakácie.
   </tei:p>
   <tei:p>
    „No, akože, starý: ty pôjdeš s tým chlapcom, či ako?“ pýta sa   Rybárka muža.
   </tei:p>
   <tei:p>
    Ešte iba svitá, Ondro spí v posteli, ale tie slová ho prebudili.   „Pane bože, už iba týždeň!“ ľaká sa. „Ako sa to minulo! Kde sa to   delo?“ A načúva, čo otec povie.
   </tei:p>
   <tei:p>
    „Ja neviem — mal by som,“ odpovedá. „Samého akože ho pustíš. Sám   si neporadí. Najhoršie o kone. V poli sa oneskorilo — akurát bude   prichodit zvážať. Bez koní doma nič. Trafia prísť dažde, všetko   zamokne. No nie?“ Pozerá na ženu akosi netrpezlive.
   </tei:p>
   <tei:p>
    Tá sa odvrátila k ohnisku, tvárou jej preletel úsmev. Bojí sa, že   ju na ňom pristihne. Ona už vie, kam on bije. Zná každú myšlienočku   jeho, možno prv než on sám. Chcel by ísť do Sv. Jakuba pešo, preto   tak okolkuje. Pešo chodiť, to mu je najväčšia radosť. Na jarmoky tiež   chodieva pešo, čo hneď do tretej stolice. Nuž nenarodil sa za pána. I   keď ide so synom do škôl, on najviac za vozom, „aby sa kone   nestrhali“.
   </tei:p>
   <tei:p>
    „Veď je ono pravda,“ stavia sa žena nevedomou. „Ale ako ti ono   zájde! Už vy len choďte na voze; my tu pozvážame na voloch. I Jano   nám pomôže.“ To sa odvolávala na svojho brata.
   </tei:p>
   <tei:p>
    „Jano!“ pozastavil sa on. „Toľko sa ho naunúvame. Už sa neraz i   okúňam.“
   </tei:p>
   <tei:p>
    „Dajmibože! On veru vďačne, hocikedy. Či mu koňom zaháľať na   stajni, či takto. Po furmankách nechodí, iba čo postávajú. A darmo sa   i tak nechce. Ľaľa, neraz sa mu pomohlo.“
   </tei:p>
   <tei:p>
    „No už najlepšie nedržať sa na nikoho. Čo vykonáš, vykonáš sám   najlepšie. A pešo — to nie toľká vec. Kufra nemá, iba tie hábočky a   merinda: to ja poľahky unesiem. I furmani sa trafia. A robota by   nestála. Ja by veru najradšej pešo.“
   </tei:p>
   <tei:p>
    Žena mlčí. Keby ho začala podvracať, on by sa držal tým tuhšie.   Nechá ho tak, za týždeň sa mu to z hlavy beztoho vyparí.
   </tei:p>
   <tei:p>
    „No nie?“ dodieva on. Chcel by tú vec úplne zakľúčiť dľa svojej   vôle. „Ja myslím, tak by bolo najlepšie.“
   </tei:p>
   <tei:p>
    „Nuž urob, ako vieš,“ privolila ona.
   </tei:p>
   <tei:p>
    On tiež zatíchol, ale neni spokojný. Tá odpoveď ho mrzí; taká   neslaná, nemastná. Ustúpila mu, ale vidno, iba kvôli pokoju, aby   nebolo hádky. On by radšej hádku — presvedčil by ju razom a bolo by   rozhodnuté. Takto ona bude proti nemu brojiť, ale iba pod rukou,   kýmkoľvek ho nepremôže. On ju zná.
   </tei:p>
   <tei:p>
    A pešo — ako by to bolo pekne! Šli by z nohy na nohu, cestami i   chodníkmi. Zná každý chodník, neraz meral cestu do Svätého Jakuba.   Vie každú studničku, každú vŕbu pri ceste, kde sa dobre oprieť,   vydýchnuť si v chládku. Zná každú dedinu, každú krčmu, kde je dobrá   pálenka alebo borovička. Ba čajsi každého človeka, a jeho tiež znajú.   Pozhovára sa s nimi, vytúži sa im, pochváli. A keď i nezná dakoho,   pustí sa s ním do reči ani s bratom. O nocľah nemá stisku. Vojde do   prvého domu, vďačne ho prijmú. Ešte ho vyčastujú a prikážu: „Ale   nazad idúc abyže ste nás neobišli!“
   </tei:p>
   <tei:p>
    Kto by sa tam na voze drgáňal?
   </tei:p>
   <tei:p>
    Ondra netešila táto porada. Jemu sa protiví či pešo, či po voze.   Jemu najlepšie doma. Vo Svätom Jakube ani slniečko tak nesvieti. Hľa,   i vychádza z druhej strany chotára. Ľudia sú tiež nie prívetiví, ani   sa takto nenosia. Má tam kamarátov, ale nevývodí medzi nimi. I teraz   sa mu od nich dostane.
   </tei:p>
   <tei:p>
    Odísť musí, to je pravda. Ale keď už odísť, tak aspoň na nevídaný   spôsob. Kdeže pešo! Veď to zaváňa vandrovníctvom. A voz, a ešte   drabinovec — eh, kto sa vozí na drabinovci? On chce ísť po   železnici.
   </tei:p>
   <tei:p>
    Keď šiel na vakácie, krížom cez hradskú preletel osobný vlak. Kone   strihali ušima, fŕkali, otec ich musel za uzdu lapiť. On sa díval do   oblokov, videl v nich samé veselé tváre. Jeden pán sa mu usmial, jeho   kamarát Svorka kýval mu klobúkom na rozlúčku. To je slávna cesta!   Hneď vtedy si umienil, že ináč nepôjde, ako železnicou. Beztoho   stanica Povážna je iba tri hodiny od dediny.
   </tei:p>
   <tei:p>
    Otec odišiel do poľa a Ondrík začal sa mať okolo matere. HIadí naň   nežne, ako vždy pred odchodom. On sa k nej pritiera plný výpočtov a   zadných myšlienok.
   </tei:p>
   <tei:p>
    „Mamo, dajte mi ušiť košele také, viete, čo golierik stojí   dohora.“
   </tei:p>
   <tei:p>
    Mať sa díva, čo to zas premýšla:
   </tei:p>
   <tei:p>
    „Aké to chceš? Veď máš pekné košele.“
   </tei:p>
   <tei:p>
    „Stojí tak dohora, lebo je tvrdý. I na prsiach je tvrdá, i poza   päste. Všetko nosia také.“
   </tei:p>
   <tei:p>
    „Ty máš pekné košele, moje dieťa,“ uspokojuje ho mať. „Musíš ich   dodrať najprv. Nemáš mladšieho brata, čo by za tebou dodieral — musíš   sám.“
   </tei:p>
   <tei:p>
    „Ale!“ trhol sa Ondro.
   </tei:p>
   <tei:p>
    „Var ich zahodím — také košele! Mieru žita som dala od nich   Terke.“
   </tei:p>
   <tei:p>
    „Ale keď tam všetci nosia také!“ zvolal Ondro skoro s plačom.
   </tei:p>
   <tei:p>
    Na košele si pomyslel iba teraz. Vedel, že mu ich mať nedá, a tak   ako náhradu chcel sa pýtať po železnici. Ale v hádke sa nevdojak   upriamil na košele a materin odpor začína ho mrzieť.
   </tei:p>
   <tei:p>
    „Ty si, moje dieťa, gazdovský syn. Tí sú farárski a rechtorskí.   Kdeže by nám stačilo! Ty sa nemôžeš rovnať — ty si chudobný.“
   </tei:p>
   <tei:p>
    „I pán farár nosia také.“
   </tei:p>
   <tei:p>
    Mať sa zamyslela. Je to hneď iná vec, keď i pán farár také nosia.   Čo robiť? Nie, nijako nedochodí. Ľanu je málo toho roku, i to krátky   — nijako nedochodí podobrať sa na taký výdavok.
   </tei:p>
   <tei:p>
    Ondro sadol k stolu, mlčí zanovite. Čaká, že mať príde a privolí.   Ale tá už sotva myslí na to. Iba keď odchodila do poľa a dávala mu   naučenia, čo má robiť — tu jej huplo do hlavy, že ho dnes   zarmútila.
   </tei:p>
   <tei:p>
    „Košele — to už vonkoncom nie,“ vraví, hladiac ho po hlave.
   </tei:p>
   <tei:p>
    “Zaobíď sa len pri týchto. Na takto rok, ak nás pán boh požíví,   nerečiem.“ Ondro pohol plecom a hľadí nabok. „Oj, dám ti ja našiť   takých košieľ, ak sa budeš rúče riadiť, neboj sa! Teraz mi   nedochodí.“
   </tei:p>
   <tei:p>
    Ľúto jej je ozaj, že mu nemôže vyhovieť. Vďačne by mu ponúkla dáku   náhradu, ale čo?
   </tei:p>
   <tei:p>
    Ondro vie, čo sa stalo, že teraz je čas na to. I ozval sa   trucovite: „A ja vám pešo nepôjdem — ja som nie žobrák. Ja otcovi   utečiem.“
   </tei:p>
   <tei:p>
    „Nuž povedz otcovi. Veď on slúchne, neboj sa. Kone máme …“
   </tei:p>
   <tei:p>
    Teší sa, že dostáva takú posilu. Už vidí, že starý prehral!
   </tei:p>
   <tei:p>
    „Ja chcem po železnici — ja nechcem po voze.“
   </tei:p>
   <tei:p>
    Tu sa zamyslela. K železnici nemá veľkej dôvery. Je to tak   nezvyčajné! Ešte sa neviezla na nej, ani jej nevidela, no čo   popočúvala od ľudí, to páchne strigônstvom. Čerti vedia, či to ide   dobrým. Možno porobenina. Kdeže by voz utekal bez koní.
   </tei:p>
   <tei:p>
    Nie, dobrým to nebude. Diabol vymyslel taký korbáč na ľud, ktorý   sa mal dobre, kým železníc nebolo. Boli furmanky, dukáty plesneli v   truhlách. A teraz: chudoba, psota — ani papierových nieto.
   </tei:p>
   <tei:p>
    „Už ty len choď po voze,“ dohovárala mu. „Bojsa by, ťa zabilo na   tej železnici.“
   </tei:p>
   <tei:p>
    Tu sa Ondro rozplakal:
   </tei:p>
   <tei:p>
    „Mne nič nechcete — a druhí všetko!“
   </tei:p>
   <tei:p>
    „Veď ja nedbám, veď už len neplač. Povedz otcovi: ten rád vidí   také výmysly — povedz mu, azda pôjde. Pre mňa ty môžeš, ak chceš, po   hlave, bože, odpusť hriechy.“
   </tei:p>
   <tei:p>
    Ale Ondro nemá vôle vyjednávať s otcom, ani smelosti. On radšej s   materou. Tá keď i odoprie, odoprie nežne, i do jednačky sa pustí. Ale   otec povie jednoducho: „Nedám!“ a koniec. Sťa keby pečať udrel, hľa,   ona za košele pristala na železnicu: vidno, že už pristala.
   </tei:p>
   <tei:p>
    „Ja mu nepoviem — mňa zakríkne,“ sťažuje sa. „Mamička, povedzte mu   vy. Prosím vás!“
   </tei:p>
   <tei:p>
    A už sa jej pritiera k tvári, ktorá chce byť prísna. O malú   chvíľku zmizla prísnosť a naskočil na ňu úsmev.
   </tei:p>
   <tei:p>
    „Ty líškavec, chodže mi ho! Toľko som vystála pre teba: a nie si   dobrô!“ Ostatného augusta vstali Rybárovci do dňa. I pán syn musel sa   zodvihnúť, čo ako sa nechcelo. Robí všetko s nechuťou, s otupelosťou.   Na ostatnú hodinu ponechal samé nepríjemné veci, ako návštevy ujcom,   strýkom, svákom a kto by vyrátal, komu ešte. Zo zbabelosti ich   odtisol na dnešok; snáď si myslel, že odložením návštev odročí sa i   odchod. Ale sa neodložil, tak musí ísť po návštevách.
   </tei:p>
   <tei:p>
    Nadchodia ho pritom všakové myšlienky. Tak napríklad: „Čo by ja   nemohol ostať doma? Čo by ja nemohol gazdovať?“ Ale tu vidí, že na to   je brat Jano. Tomu zostane gazdovstvo, lebo je starší. Mladší musí na   inej postati hľadať svoj kus chleba. „Prečo to padlo na mňa? Prečo   nie naňho?“ Závisť sa tuho ozýva. Veď Jano si vedie sťa hotový gazda.   Vo dvore i stajni vládne temer neobmedzene. Ba čo vyšiel z lósov,   otec ho berie i na jarmoky so sebou, radí sa s ním o kúpe a predaji.   Oj, Jano vie, že má prednosť v dome! Rozkáže i bratovi, ani robotou   ho neušiana. „Hybaj, Ondro, prevracať seno. Robota taká súrna a ty   sedíš v chládku!“ Ondrovi sa nechce vyjsť na úpek, i seno sa trúsi za   golier a hryzie spotenú kožu. Ale slúchnuť musí, otec by ho zavrátil.   Závidí mu, závidí. „On sadne do hotového, a ja sa musím trápiť. A   ešte mi nepraje — že vraj na mňa robí!“ Áno, i to mu už vyhodil na   oči. Raz chcel otca potrucovať, že sa nebude učiť a tak že ho vezmú   nazad do gazdovstva. Ale otec mu odpísal nakrátko: „Ak sa nebudeš   učiť, ako svedčí, nezvieš, iba keď prídem do Jakuba a zašikujem ťa   rovno k Bukovinskému za učňa.“ Bukovinský je čižmár v meste, ten, čo   Ondrovi šije také mocné, priestranné čižmy. Ondro sa zľakol: videl   neraz, ako musí učeň hojdať majstrove fagany. A tú myšlienku vnukol   otcovi Jano. Inokedy zas mu otec pohrozil: „Dám ťa za kováča, aspoň   nám bude mať kto kone podkúvať.“ Čo mal robiť? Voľky—nevoľky musel sa   oddať učeniu.
   </tei:p>
   <tei:p>
    „Aspoň týždeň by mohol ostať doma,“ prehováral mater predvčerom   večer. Pred otca nemal smelosti predstúpiť. „Čože budem robiť ten   prvý týždeň? Chodiť po meste alebo kúpať sa v rieke, ak bude teplo.   Žiakov budú zapisovať, skúšať tých, čo prepadli, a my budeme   zahálať.“
   </tei:p>
   <tei:p>
    Mať nemala ničoho proti tomu — pýtala starého, aby syna ešte doma   nechali.
   </tei:p>
   <tei:p>
    „Zákon je zákon,“ rozhodol pevne. „Keby ho nebolo treba, nekázali   by mu ísť na prvého. To je iba taká sebevôľa. Ak nemá chuti, nech   nejde. Ja ho radšej pošlem na remeslo: aspoň ma nebude pomykať.“
   </tei:p>
   <tei:p>
    Ondro čul otcovo rozhodnutie a nemohol zaspať do polnoci. Ráno sa   presvedčil naisto, že odchod je neodvratný — mať zarobila na koláče.   Iba to ho tešilo, že sa povezie po železnici. Starý naveľa—naveľa   povolil v tejto veci žene.
   </tei:p>
   <tei:p>
    „Aspoň toľko nezmeškáš. Druhý deň večerom môžeš byť doma. A ťažko   by bolo v dome bez gazdu.“
   </tei:p>
   <tei:p>
    Starý si vymienil iba to, že k Povážnej sa pôjde pešo. Časy sú   krásne, cesty dobré. Mať zase sa ponúkla, že batoh sama odnesie k   stanici. Neľaká sa ani batoha, nabitého koláčmi. Aspoň vidí o tri   hodiny dlhšie svoje dieťa.
   </tei:p>
   <tei:p>
    A tak kráčajú vŕškom z dediny. Otec popredku s čugaňou, otriasa   rosu, ktorá sa na rozložitej lúke belie ani srieň a nohy chladí. Za   ním mať, nahnutá pod batohom. Stúpa statne, nechce zaostávať. Ondro   sa vlečie zronený, každých desať krokov obzerá sa k dedine. Ibaže jej   nevidí. Hustá hmla sedí v dolinách. Rozliala sa ani dáky veletok,   chcela by zatopiť všetko, i končiare vrchov, i poľany na holiach —   ale nevládze sa vyštverať po ich strmých bedrách. Rúca sa do dolín,   roklí, prepadlísk — vrchy nad ňou trônia spokojne a vznešene, obliate   ranným svetlom slnca. Slzy vstúpili Ondrovi do očí. Obraz jesene,   ktorá prvej sa vkráda do hôr než do otvorených krajov, ale zato býva   čarovná ako nikde inde …
   </tei:p>
   <tei:p>
    Nedržia sa hradskej cesty, starý sa odrazil na chodník Ten ich   voviedol do hory, kde už vládne veselý život, ako každé ráno. Vrany   kvákajú, poletujúc po jedliach kŕdľami: dlhá pohoda vyhnala ich z   dedín a údolí. Kukučka sa neozýva, zato drozd pohvizduje. I drobné   vtáctvo píska a čvikoce. Pod jedľami rozkladajú sa plávky, mlieče i   tanečnice. Lenže klobúky nemajú okrúhle, svieže, plné šťavy, ale   strapaté, pohúžvané. Nebolo dlho dažďa, slnko pripeká, hádam i červač   sa rozmohla. Zato pod smrečkami a borovčím po vlhčinách a v tôni   žltnú sa rýdziky, pekné, drobné sťa dvojgrošníky. Ondrej sa pasie na   nich očima, hneď by sa dal do zbierania.
   </tei:p>
   <tei:p>
    Došli na chotár, vidno nastavané méty a nahádzané kopce. Na tamto   tom ho kopcovali predlanským, keď pásol s mládenci voly. Ani to   nebolo dosť. Pokrčili ho do kozla — nechcel ísť na švábku do   dobrovnického chotára, a tak ho vaľkali dolu tou lúkou, čo ide po ten   jarok. Utlčený bol, akoby bol pne kálal celý deň: ale hneď zabudol na   všetko, keď sa zemiaky dopiekli a vyberali z pahreby. Za ten čas voly   zabehli do škody, a to do dobrovnického chotára; starý Rybár musel   zložiť štyri zlatky škody. Preto ho nechcú pustiť za volmi.
   </tei:p>
   <tei:p>
    Prešli i pamätnou lúkou, kráčalo sa chodníkom sťa po koberci   mäkkom. Na druhom boku belejú sa košele Dobrovničanov, kosia sa ovsy.   Miestami sa brnejú lány na koreni, miestami zas úroda na radkoch   ustretá čaká hrabáčky. Vzduch sa rozohrial, hmla redne; bohvie kde sa   dieva. Snáď sa kydá na zem, alebo prepadúva do roklín. Iba tam vpravu   stojí dlhým pásom nepohnute, zakrývajúc vlnitou čiarou dolinu. Tade   tečie rieka.
   </tei:p>
   <tei:p>
    Čím bližšie Dobrovníka, tým pustejší je chotár. Zbožie v záčinoch,   zostali prázdne strniská. lba z medze, zarastenej tŕním, zdvihol sa   kŕdeľ poľných vrabcov a letí s nehoráznym čvirikaním tam na ten vŕšok   a sadá na borovčie.
   </tei:p>
   <tei:p>
    Nad dedinou rozkladá sa cmiter. Nebolo by znať na ňom, čo je, keby   sa vprostriedku nerozpínal kamenný kríž a dookola múr, vlastne val z   kamenia a hliny. Iba kde—tu v zeleni pažite vidno žltý fľak — čerstvý   hrob. Dobrovničania tiež zabudli cez leto umierať, nemali kedy. Na   strniskách okolo cmitera ženičky roztáčajú ľan do strojných   radkov.
   </tei:p>
   <tei:p>
    „Pán boh pomáhaj!“ volá Rybárka tej, čo je najbližšie.
   </tei:p>
   <tei:p>
    „Ale bude dáky?“
   </tei:p>
   <tei:p>
    „Chvalabohu, bude!“ odpovedá tá, vystrúc sa schuti.
   </tei:p>
   <tei:p>
    „A kedyže ste ho siali? Pred Duchom?“
   </tei:p>
   <tei:p>
    „Hej, veru. A veru sme dobre natrafili s ním. Potom prišla, ľaľa,   tá suchota. Nebol by hádam ani vzišiel.“
   </tei:p>
   <tei:p>
    „My sme priam tak pochodili; sťažuje sa Rybárka. Všetok vypálilo.   A čo vzišiel, ten zaškrelo. Ani si ho nevidel spomedzi hrúd.“
   </tei:p>
   <tei:p>
    „Nože no!“ diví sa Dobrovničanka.
   </tei:p>
   <tei:p>
    „Veru tak. Neviem, či ho bude desať kýt. Podajedny môžme sa cez   zimu na štyri boky naspať. Tie, čo vzišli pred Duchom, boli rúče. I   ja som tisla: chodže ho, reku, zasiať,“ doložila s výčitkou   poloobrátená k mužovi, „ale chlapi, viete, akí sú.“
   </tei:p>
   <tei:p>
    „Veď to i naši tak. Ale košeľa aby bola vždy, ako list,“ smeje sa   Dobrovničanka.
   </tei:p>
   <tei:p>
    „Aspoň máte na koho zvaliť,“ ozval sa Rybár. „Zaseješ ho pred   Duchom — povedia ti, vyprelo vo vlhčine. Zaseješ po Duchu — zakrelo v   suchote. Vám ani čert neuhovie, keď už musím hrešiť!“
   </tei:p>
   <tei:p>
    „Už je za ľan!“ pochvaľuje Rybárka, akoby muža nebola počula.   „Nežiaľ okolo takého robiť.“
   </tei:p>
   <tei:p>
    Zišli do Dobrovníka. Dedina je pustá; iba čo sa vypekajú kŕdle   detí v košieľkach popred domy. S ich krikom mieša sa rapot strák na   vŕbach okolo potoka a gagot husí.
   </tei:p>
   <tei:p>
    Úzkym výhonom vyšli za humná, berú sa do strmého kopca. Slnce sa   tu mocne opiera — je horúce. Vzduch sa trasie nad holým strniskom,   otec utiera si čelo rukávom, nesúc široký klobúk v hrsti.
   </tei:p>
   <tei:p>
    „Aká horúčava!“ prihovára sa žene. „Nie ti je ťažko? Daj, odnesiem   trochu.“
   </tei:p>
   <tei:p>
    „Len nechaj, aspoň kým prídeme tam k tej bučine.“
   </tei:p>
   <tei:p>
    „To je leština. Tam naši chodievali na lieskovce. Teraz je   zahájená; neviem, čo Dobrovničania zvíťazili.“
   </tei:p>
   <tei:p>
    Chodník voviedol ich do leštiny a krútil sa sem—tam, až sa dostali   na holý kopec. Otvára sa výhľad naďaleko. Vidno samé hory, akoby sa   jedna opierala o druhú. Len kde—tu dedinka, stisnutá v doline. Vzduch   je čistý, priehľadný: ďaleké hory jasné, ani na obrázku.
   </tei:p>
   <tei:p>
    „Sadnite si,“ vraví starý. „Polovicu sme už prešli. Teraz bude   ľahšie v dolinu.“
   </tei:p>
   <tei:p>
    Mať rozviazala batoh a predkladala babu, ľahkú, prižiarenú. Nôž   borí sa do nej sťa do páperia a gazdiná pozerá striedku, bielu,   dierkastú. „Vydarila sa,“ vraví s hrdosťou. „Ono i múka je toho roku   lepšia.“
   </tei:p>
   <tei:p>
    Starý len prikývol hlavou a ani nepozrel na koláč. Vyťahuje   kresivo z kožúška a hľadí zádumčivo k tým horám, ktoré zavierajú   obzor. Snáď vidí cez tú hradbu hôr a vrchov do otvoreného, širokého   kraja, kde sú žírne polia. I tam už bol, schodil i ten kraj   krížom—krážom.
   </tei:p>
   <tei:p>
    „Ej, všakové sú kraje na svete,“ hovorí akoby sám sebe. „Človek by   nepomyslel. Náš chudobný — a tam, dve úrody do roka. V strnisku ešte   dorastie pohánka. No, môže sa povedať, napríklad, ako zem   zasľúbená.“
   </tei:p>
   <tei:p>
    Rybárka nepočúva, čo muž hovorí. Moc ráz to už počula. Opiera   bradu do dlane a hľadí do zeme. Nadchodí na ňu žiaľ. Chcela si   spomôct tým, že odprevadí syna na stanicu; a čo za potecha, keď ju   čaká smutná, dlhá spiatočná cesta. Už teraz sa jej bojí, nebude sa   mať s kým rozhovoriť.
   </tei:p>
   <tei:p>
    „Kto loptie doma, ten nič nevie. Hrdlačí do smrti a míva, že to   tak má byť. A ono, keď sa prevalíš cez tie vrchy, otvoria sa ti oči.   Tam prší požehnanie hotové z neba, len ho zberať. Statku pekného plné   stajne, voly — také opachy, a kone: kdeže my. My sme neboráci!“
   </tei:p>
   <tei:p>
    „To chudoby tam nieto!“ pichá ho žena.
   </tei:p>
   <tei:p>
    „No, chudobu tiež nájdeš. A dosť jej je. Tým dáva pán boh úrodu a   nám robotnosť. Tak čo sa nám nedorodí, to rukami dokladáme: ľaľa, aké   mozole!“ Ukazuje ozaj tvrdé dlane. „Tam gazda ani len nemláti, lebo   načo, keď prídu horniaci? Aspoň sa obživia a odnesú výmlatok. Tak za   gazdom i chudoba sa drží, robota smrdí. Ale kto sa roboty nebojí,   tomu je iba tri svety. Nocoval som u hofierov, čo majú ustavične   biely chlieb na stole. Mäso aspoň raz do týždňa.“
   </tei:p>
   <tei:p>
    „I u nás je dobre, kto rúče robí,“ na to ona.
   </tei:p>
   <tei:p>
    „Veď dobre — ale iba my povieme, že dobre. Keby tí tam videli našu   dobrotu, plakali by nad nami. Ja som sa okúňal povedať, že jedno   zakolem každú zimu. Tam hofier zakole toľko. Dobre veru, dobre a   prečo sa nikto nevráti, kto sa raz tam ohrial? Už by ho len tá   dobrota musela ťahať sem dohora. Každý tam zostane a ďakuje bohu, že   je tam. I Ondro ta pôjde. Čo tuto? Na tú psotu sa dívať, švábku   škrabať?“
   </tei:p>
   <tei:p>
    Naskočila mu červeň na tvár, i oči svietia. Prezradil najtajnejšiu   túžbu. Pozerá na syna, čo ten na to. Ale Ondro hľadí v tú stranu, kde   je dedina. V srdci žiaľ a túžba za týmito horami. Nie sú síce úrodné,   ale zato tak vľúdne a milé, milé. Kde na svete ešte kraj, ktorý by   tak bezprostredne hovoril k srdcu? Nie, on nezná takého kraja.
   </tei:p>
   <tei:p>
    Nejedáva doma takých vecí, aké dostávajú z domu jeho bohatí   kamaráti, o akých jeho otec sníva: ale predsa mu chutí za otcovským   stolom, kde sa načiera z jednej misy v svornosti, láske. Čo mu treba   ešte? A práve od toho stola je odsotený — oddelili ho na tanier,   poslali k peci. Vytvorili ho spomedzi seba. A to prečo? Sám nevie   prečo. Vie iba, že nemá tam miesta, prítulku. Nuž sirota je   naozajstná, bárs má otca i mater.
   </tei:p>
   <tei:p>
    Odvrátil sa a utiera ťažké slzy tichej ponosy. Iba mať tuší, prečo   plače jej dieťa. Ale ona má útechu — vie, prečo sa toto všetko robí.   Vie, že z tohto utrpenia, strádania vyrastie veľká radosť. Bude   šťastný, samostatný, ľuďom osožný, bohu príjemný. Veď ona sa za to   vrúcne modlieva, a to sa i splní, ona to pevne verí, i čaká. A akoby   ho chcela utíšiť, hladí ho po hlave a tisne ju k svojim rozbúreným   ňadrám.
   </tei:p>
   <tei:p>
    Tak sedia, zaoberajúc sa každý svojimi myšlienkami a žiaľmi.   Nepozorujú, že slnce stúpa dohora. Iba keď sa ozval zvon na   dobrovnickej veži, preriekla stará:
   </tei:p>
   <tei:p>
    „Čo by sme sa vari hýbali. Radšej včaššie prísť a čakať, ako sa   oneskoriť.“
   </tei:p>
   <tei:p>
    Ondro vyskočil hneď. Teraz žije iba okamžiku a v ňom čaká ho   radosť — cesta po železnici. Nechce ju prepásť, tá radosť mu jediná   zvýšila nadnes. Keby nie to, neviem, čo by ho tešilo. Možno našiel by   dačo iného. Ale teraz má železnicu, myslí iba na ňu. I dom bledne   pred ňou. Zdá sa mu, že už dávno vyšiel z neho. Teší sa iba, ako bude   stáť pri obloku, pozerať na kraj, ktorým vlak poletí. Musí to byť   krásne. Schytil by sa cvalom a letel do Povážnej. Chôdza otcova,   ktorý ide zas popredku, batoh prevesený cez pravé plece, zdá sa mu   veľmi zdĺhavou.
   </tei:p>
   <tei:p>
    „Tam pod tou medzou je dobrá voda. Vyviera spod lipy. Nie ako naša   — takej si ešte nepila.“ A Rybár púšťa sa strniskom k medzi a za ním   žena a syn.
   </tei:p>
   <tei:p>
    Bol to obyčajný medokýš, obložený tľapkavými kameňmi. Odo dna   podskakujú bublinky. Voda priezračná, čistá, dokola nej chládok.   Posadali si a Rybárka nevie sa vody vynachváliť — je taká čerstvá,   chladná a búcha do nosa. Ani Ondro nebanuje, že sa kvôli nej uchýlili   od chodníka. Cíti sa, akoby mu novej sily nalial do žíl.
   </tei:p>
   <tei:p>
    V diaľke sa zas ukázala rieka, hmla už nestoji nad ňou. Odráža sa   od nej ani od striebornej stuhy. Omýva úpätie strmej bučiny — vyzerá   sťa strieborná obrúčka okolo smaragdu. Na jej brehu dedina s bielym   kostolíkom.
   </tei:p>
   <tei:p>
    „To je Povážna,“ zvestuje otec. „Do vrchu už nepôjdeme.“
   </tei:p>
   <tei:p>
    Ondrovi bije srdce veselšie, oči svietia. Dedina akoby ho volala:   zdá sa mu krásna a milá.
   </tei:p>
   <tei:p>
    „No už nebudeme dlho spolu,“ prihovára sa mať, zaostanúc schválne   za mužom. Na srdce padá ťarcha, slová sa zadrhávajú v hrdle.   „Nezabudni na mňa. A píš. Keby aj vedela, aj by písala každú nedeľu,   ale my sme sa neučili. A boha sa boj.“
   </tei:p>
   <tei:p>
    Tak mu, hľa, rozpráva, tak ho naúča. Veci všetko známe, ale vždy   nové, keď pochádzajú od matere. V hlase sa chveje žiaľ i úzkosť. Veď   nevie, čo ju čaká, i syna. Hádam nešťastie, možno i smrť. A dieťa   samotné v cudzom svete, nemá kto nad ním bdieť. Preto napred ho   napomína, vystríha, naúča i teší. Bárs Ondro myslí už na inšie,   predsa, reč materina nachodí cestu k srdcu i preniká jeho zátvorom.   Rozrýva ho, obmäkčuje; budí v ňom dobré úmysly, krásne   predsavzatia.
   </tei:p>
   <tei:p>
    „Ľaľa, most, ale tam smie iba železnica ísť“ upozorňuje ich otec:   A vidno i koľajnice, ako vybehujú z úzkej doliny a zatáčajú sa k   mostu. I Rybárka obdivuje toto dielo: takého mosta ešte nevidela.
   </tei:p>
   <tei:p>
    „Tento je celkom železný — nuž keď chodí po ňom železnica, musí   byť železný,“ vysvetľuje starý.
   </tei:p>
   <tei:p>
    „No, už je ho kus,“ diví sa ona.
   </tei:p>
   <tei:p>
    Ponadeň je prievoz. Len sa prevezieme a už budeme v Povážnej.
   </tei:p>
   <tei:p>
    Prišli k prievozu, ale člny boli na druhej strane. Rybár volá,   hvízda ale okolo búdy prievozníckej je ticho. Vystúpili na násyp, že   prejdú mostom na druhú stranu. Vtom z ľavej strany čuť kohosi kričať.   Od svojho domku beží k nim strážnik v uniforme.
   </tei:p>
   <tei:p>
    „Kdeže chcete ísť?“ kričí zadychčaný.
   </tei:p>
   <tei:p>
    „Do Svätého Jakuba,“ odpovedá Rybár pokojne. „Šikujem tuto syna do   škôl, nuž radi by sme sadnúť na tú železnicu. Cez most je zákazané   chodiť!“
   </tei:p>
   <tei:p>
    „Ver sa ver neprelomí, čo prejdeme!“
   </tei:p>
   <tei:p>
    „Ale vás zapučí, lebo cúg bude zaraz tuná. Signál je už tu.“
   </tei:p>
   <tei:p>
    „Veď nás len pusťte,“ navádza ha Rybárka. „My sa darmo viezť   nechceme, božechráň! Statočne zaplatíme, čo budete pýtať. Nuž nás už   len pusťte.“
   </tei:p>
   <tei:p>
    „Akože vás pustím, ked prišiel signál! Pripučí vás a ja vypadnem   zo služby.“
   </tei:p>
   <tei:p>
    „Vidíte, už sme mohli tam byť, a nebolo by sa nič stalo.“ vraví   Rybár.
   </tei:p>
   <tei:p>
    „A čo sa nepreveziete?“
   </tei:p>
   <tei:p>
    „Veď to — ale kde sú prievozníci! Kým tí prídu, kde bude   železnica.“
   </tei:p>
   <tei:p>
    Ondrovi je dlho čakať. Prišiel naň strach, že nedobehne, i pustil   sa cvalom cez most.
   </tei:p>
   <tei:p>
    „Ideš sem !“ kričí strážnik. „Ak ťa lapia — ach, tritisíc…“
   </tei:p>
   <tei:p>
    „Švagre, čo pýtate, keď nás pustíte?“ začal Rybár z druhej   strany.
   </tei:p>
   <tei:p>
    „Keby to prvej, ale takto! Už je neskoro.“
   </tei:p>
   <tei:p>
    Rybárovi prišlo chlapca ľúto. Videl ho stáť na druhom brehu a   kývať. Nie, nebude mu rušiť vôľu, čo sa čo stane. Nech nepovie, že   otec bol tyran. Ale sotva urobil krok na most, už strážnik priskočil   a pritisol ho k zábradliu.
   </tei:p>
   <tei:p>
    „Ja ťa naučím, ak chceš. Ja ti ukážem.“
   </tei:p>
   <tei:p>
    Rybárka sa zobzerala, vidí, že je niže mosta malá voda. „Starý,   hybaj — prebŕdneme.“
   </tei:p>
   <tei:p>
    Ale starý nemôže sa pohnúť. Chlap ho pochytil popod pazuchy a ťahá   k svojmu domku.
   </tei:p>
   <tei:p>
    „Pusťte ma, ved už nepôjdem. Bohuprisám; no …“
   </tei:p>
   <tei:p>
    „Nepustím. Ja viem, šli by ste, a ja prídem o službu.“
   </tei:p>
   <tei:p>
    V doline sa ozvalo ostré hvizdnutie. Strážnik stiahol Rybára z   násypu, medzitým, čo jeho žena stála so signálom.
   </tei:p>
   <tei:p>
    „No, vidíte, i tak by bolo neskoro. Mašina by vás bola dostihla na   moste. Čo ste sa neponáhľali lepšie?“
   </tei:p>
   <tei:p>
    „A kde sú tí? Nestane sa im dačo?“
   </tei:p>
   <tei:p>
    Ondro, vidiac, čo sa stalo, pustil sa popri koľajach. Prišlo naň   rozčúlenie: zdalo sa mu, že zahynie, ak nedobehne zavčasu na perón. I   dobehol čosi prvej než vlak.
   </tei:p>
   <tei:p>
    Rušeň zafučal a zastal. Perón sa prikryl parou. Konduktori v   letných nohaviciach vyskákali a kričia: „Povážna — Povážna egy   perc!“
   </tei:p>
   <tei:p>
    Otvárajú dvere, o ktorých Ondro myslí, že vedú do neba. Z vozňov   melú sa páni, najviac židia s batohmi. Jeden si nesie pod pazuchou   stolček; nebodaj si ho vzal, aby mal na čom sedieť v štvrtej triede.   Sotva sa tí vyhrnuli, už iní vchádzajú. Podávajú si batohy, kývajú si   rukami, bozkávajú sa a volajú: „Adieu! Lebewohl! Gluckliche Reise!“ A   len že sú dnu, už sa stavajú k oblokom, usmievajú, snáď od radosti,   že už vsadli; iní utierajú si oči a hovoria s tými, čo zostali na   peróne.
   </tei:p>
   <tei:p>
    Ondro je ako na tŕňoch, čaká. Neborka mať beží popri násype, čižmy   v rukách, plná strachu o syna. Kýva naň rukami, snáď aby nevsadol.   Dvere zas búchajú, konduktori behajú. Ozvala sa trúbka, rušeň píska,   fučí a prikrýva sa dymom. Trhnutie a vlak vychádza z perónu.   Konduktori vyskočili na stúpadlá, držiac sa ľavou rukou, pravou   salutujú s úsmevom. Vidno, teší ich cesta v takom krásnom počasí.
   </tei:p>
   <tei:p>
    Prešiel i ostatný voz. Ľudstvo sa vytráca z perónu, i úradníci   odchádzajú do kancelárie a reštaurácie. Ondrovi sa oči zalievajú   slzami. Železnica, ako sa zjavila, tak zmizla razom. Sťa vo sne.
   </tei:p>
   <tei:p>
    „Nebožiatko — ani len to sa mu nestalo!“ čuje materin hlas pri   sebe. Idú nazad k mostu, hľadať otca. Ten si už vykračuje po moste;   nevidno na ňom hnevu.
   </tei:p>
   <tei:p>
    „Ohava, keď nás tak nepustil. Teraz je už darmo. Akože, budeme   čakať? O druhej po polnoci môžme vysadnúť. Ako chceš, urob — ja   vdačne počkám. Či len pôjdeme?“ Dáva síce Ondrejovi na vôľu, ale   vidno, že on radšej by šiel pešo. Chlapec to možno tiež vycítil,   alebo mu odpadla chuť čakať tak dlho. Snáď nepáči sa mu tiež cesta v   noci. Bude tma — nevidí nič. „Ja, ako povedám — vďačne. Povedz, ako   ty chceš. Môžme vojsť do hostinca a počkáme. I mať si oddýchne.“
   </tei:p>
   <tei:p>
    „Poďme len takto,“ vraví Ondro po tuhom boji.
   </tei:p>
   <tei:p>
    „No nič preto,“ teší ho otec. „Na Hody prídeš po železnici a ja,   prídem po teba na saniach. Oj, dosť sa navozíš na nej — neboj sa. A   práve by sme boli dobehli, keby nie ten ničomník. Nuž, poďmeže. Mať   nás môže vyprevadiť tam na ten kopec. Pôjdeme poľahky — zajtra o   tomto čase budeme v Jakube. I furmani sa azda trafia.“
   </tei:p>
   <tei:p>
    Bez slova kráčajú do kopca, nikomu sa nechce hovoriť. Mať je   najsmutnejšia. Zastali na kopci, mať sa rozlúčila. Starý sa na to   nediva: odvrátil sa a hľadí zas k tým horám, za ktorými leží jeho zem   kananejská.
   </tei:p>
   <tei:p>
    „No choď, stará. A len sa už zariaďte, kým prídem. A neplač.“
   </tei:p>
   <tei:p>
    Stará sa pohla, ale ako tí dvaja zašli za kopec, vrátila sa nahor   a hľadí za nimi. Ondro sa obzrel pri prvej zákrute, pokývol jej ešte   raz klobúkom. Vystrela za ním ruky, akoby ho volala nazad, alebo   žehnala, a hradská cesta je zase prázdna.
   </tei:p>
  </tei:body>
 </tei:text>
</tei:TEI>
