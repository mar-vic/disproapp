<?xml version="1.0" encoding="utf-8"?>
<tei:TEI xml:id="slk1980961" xml:lang="slk" xmlns="http://www.tei-c.org/ns/1.0" xmlns:eltec="http://distantreading.net/eltec/ns" xmlns:tei="http://www.tei-c.org/ns/1.0">
 <tei:teiHeader>
  <tei:fileDesc>
   <tei:titleStmt>
    <tei:title>
     Z teplého hniezda : ELTeC edícia
    </tei:title>
    <tei:author ref="viaf:19713382">
     Kukučín, Martin (1860 - 1928)
    </tei:author>
    <tei:respStmt>
     <tei:resp>
      editor
     </tei:resp>
     <tei:name>
      Marek Vician
     </tei:name>
    </tei:respStmt>
   </tei:titleStmt>
   <tei:extent>
    <tei:measure unit="words">
     4452
    </tei:measure>
   </tei:extent>
   <tei:publicationStmt>
    <tei:p/>
   </tei:publicationStmt>
   <tei:sourceDesc>
    <tei:bibl type="printSource">
     <tei:author>
      Kukučín, Martin
     </tei:author>
     <tei:title>
      Z teplého hniezda
     </tei:title>
     <tei:pubPlace>
      Bratislava
     </tei:pubPlace>
     <tei:publisher>
      Tatran
     </tei:publisher>
     <tei:date>
      1980
     </tei:date>
    </tei:bibl>
    <tei:bibl type="firstEdition">
     <tei:author>
      Kukučín, Martin
     </tei:author>
     <tei:title>
     </tei:title>
     <tei:pubPlace>
     </tei:pubPlace>
     <tei:publisher>
     </tei:publisher>
     <tei:date>
      1885
     </tei:date>
    </tei:bibl>
   </tei:sourceDesc>
  </tei:fileDesc>
  <tei:encodingDesc n="eltec-1">
   <tei:p/>
  </tei:encodingDesc>
  <tei:profileDesc xmlns:eltec="http://distantreading.net/eltec/ns">
   <tei:langUsage>
    <tei:language ident="slk"/>
   </tei:langUsage>
   <tei:textDesc>
    <eltec:authorGender key="M"/>
    <eltec:size key="short"/>
    <eltec:canonicity key="unspecified"/>
    <eltec:timeSlot key="T3"/>
   </tei:textDesc>
  </tei:profileDesc>
  <tei:revisionDesc>
   <tei:change when="2025-02-06">
    Initially created as an ELTeC file
   </tei:change>
  </tei:revisionDesc>
 </tei:teiHeader>
 <tei:text>
  <tei:front>
   <tei:div type="titlepage">
    <tei:head>
     Z teplého hniezda
    </tei:head>
    <tei:head/>
   </tei:div>
  </tei:front>
  <tei:body>
   <tei:p>
    No, umučenie je už skončené; úbohá obeť si konečne oddychuje. Ah,   čo sa natrápil ten Maťko Rafikovie, nebožiatko, kým previedli na ňom   túto premenu! Veru by mu dobre padlo tak pochodiť si trochu po izbe,   keby mu i to nešlo tak akosi naopak, nemotorne; ale darmo je: chodí   len po veľkej biede ako kohút, keď sa mu nasnuje chlp vlasov na   ostrohy. Toto všetko pochodí stadiaľ, že Maťka obliekli do nových   šiat. Táto novota všetka dala by sa ešte len vystáť, ale čižmy, tie   čižmy! Nie akoby snáď boli malé — to božechráň — lebo ich starý Juro   Rafika a jeho žena Katrena na Michala na jarmoku kupovali, nuž a čo   tí raz kúpia, to už len vari nebude tesné! Čižmy teda nie sú tesné,   ba práve privoľné, že by sa do každej i po dve také nohy zmestili,   ako sú Maťkove. A predsa robia oštaru; ako je to? Nuž ale pane bože,   ako by aj nerobili, keď sú na nich také vysoké opätky ako klátiky, až   Matej musí v nich tak stúpať ani na štuliach. A čo horšie: nohy sa mu   v nich sem a tam mykajú, vzdor tomu, že je v nich po hodnom vechti   slamy; v čižmách zavreté povetrie valí sa von a dnu hore sárami a   opätkovou dierou, z čoho povstáva asi taký hlas, akoby prasa v kutici   krochkalo. Nuž či potom div, že sa Matej nemôže nijak spriateliť s   touto, predtým nezvyčajnou obuvou, keď mu ona ťaží na nohách ako   väzňovi putá, a že banuje za krpcami. A je to aj celkom prirodzené.   Veď len pozrime, aký je rozdiel medzi čižmami, a ľahkými krpčeky.   Krpec veru netlačí nikde nohu, ale ako samorastlý prilieha na ňu. A   potom jak ľahko je na krpce navyknúť tomu, kto predtým chodieval   bosý. Na krpci veru niet opätku, aby mu pätu neprirodzene dvíhal, ale   je krpec rovný, takže človek v krpcoch práve tak prirodzene chodí,   akoby bol bosý.
   </tei:p>
   <tei:p>
    Maťko Rafikovie je teda preto ako umučený, že prvý raz v svojom   živote dostal čižmy. Nuž toto bolo by ešte len ešte, dalo by sa i to   nejak zmôcť: ale — čo horšie — zvliekli mu predošlé, sedliacke šaty a   obliekli ho do nových, panských. Hja, veru tak, Matej Rafikovie nie   je už sedliacky synak: veď, aha, biele nohavičky, zelenou šnúrou   cifrované, sú hen pod pecou, čierna halienka, pekne vyšitá, červeným;   saténom vrúbená, prevesená je na žŕdke, široký klobúk s dvojitou   stužkou a dvanástimi novými špendlíkmi, čo si bol tejto Trojice   zadovážil, visí tam v kúte pri lampáši na kline. Za predošlé, skvelé   šaty, dostal počerné pantalóny a kabát z lacnej, tenkej látky. A ako   sú ušité! Aspoň kabát patril by vlastne do múzea; je krátky, ale   široký, že by mohol ešte i druhý Matej vojsť doňho; na chrbte zbýva   veľká kukla, miesto toho zase pod pazuchou reže, lebo tam je tesný.   Na chlapcovej hlave sedí malý klobúčik, ľahký ani pavučina, ani ho   necítiť. Ale naostatok i toto by prešlo, keby mu boli aspoň dávne   košele ponechali. Nie, vzali mu i tie s bielymi, širokými tkanicami a   dlhými širokými rukávmi, a dali mu miesto nich mušlienové, na ktorých   niet ani širokých tkaníc —len plátenné gombičky, ani rukáv nevisí na   nich naširoko, lebo je za päsťou sfercovaný a úzkym obalčekom   zošitý.
   </tei:p>
   <tei:p>
    Nuž takto pochodil neborák Matej Rafikovie; z pekného, štíhleho   chlapca, ktorý včera bol taký driečny ako tá jedlica, za hodinu   urobili strašidlo do konopí. Svetlé, mäkké vlasy, ktoré ešte len   včera si bol pekne za uši začesával, sú dolu: obstrihal mu ich   mlynár, jediný barbier v celej dedine, ponechajúc mu len nad čelom   šticu. Hja, najnovšia móda!
   </tei:p>
   <tei:p>
    A Matej veru plače, ale ako by aj neplakal, keď ho takto   spotvorili; no neplače len on, ale aj stará Katrena, jeho mať. Ale   ako by neplakala, keď najmladšie dieťa jej dnes ide preč. Dnes pred   večerom jej ho zavezú na železnicu a tá ho zanesie pán boh vie kam za   hory, za doly, až hen do Nireďházy. Kdeže je tá dedina a či je mesto?   Ó, to je veru ďaleko, ďaleko!
   </tei:p>
   <tei:p>
    „Ach, moje dieťa, už mi nedonesieš trávy, ani nenaškrabeš švábky,   keď ja pôjdem v lete do poľa. Moje ručičky zlaté!“ A mať nechajúc   háby hábami, šla naprostred izby a oblapila chlapca, ktorý začal ešte   väčšmi plakať.
   </tei:p>
   <tei:p>
    „Nemazniže sa, stará, maj aspoň ty rozum!“ napomenul ju starý,   otvárajúc malú armarijku, ktorá je za stolom v samom kútiku. Dlho sa   tam prehŕňal, aby mu tvár nevideli, aj to, čo z nej tu i tu ukradomky   utrel.
   </tei:p>
   <tei:p>
    „Akože by som neplakala, keď som si všetky deti doma zariadila,   len toto sa nemohlo tu zmestiť. Janko i Ondráš budú doma, len Maťko   sa mi musí pomedzi svet túlať.“
   </tei:p>
   <tei:p>
    „Keď sa trochu potrápi, bude mu ešte lepšie že nám; aspoň nemusí   tak hrdlačiť. Ja viem, keď sa vyučí a vstúpi do človečenstva, že bude   rád, že sme ho poslali preč.“
   </tei:p>
   <tei:p>
    „Úfala som sa, úfala, že sa mu tuná dobré miesto trafí — a ono   nič, nič!“ nariekala sama sebe stará Katrena.
   </tei:p>
   <tei:p>
    A ako by nenariekala? Veď sa ona úfala, že i Maťka nejak doma   zaopatrí, keď dvoch starších zaopatrila — a on nič! V Kúdeľanoch sa   majetok rodičovský medzi deti nedelí. Zalanským sa prihodilo prvý   raz, že Jano a Ondráš Pekárovie sa podelili, keď sa už nemohli   vonkcom zniesť. Toto — ako povedám — bol prvý prípad na delenie od   pamäti sveta. Deľbu obídu tak, že keď dajeden z gazdov má syna, Jana,   ten ako jediný zostane doma, aj do domu sa ožení. Ak má dvoch, Jana a   Ondráša, tento druhý musí ísť na prístupky do takého domu, kde nemajú   Jana, len Katru. Ak má Jana, Ondra i Mateja: toho ostatného, chudáka,   pošlú na remeslo. Preto je to, že v matrike jest hodne Matejov, v   dedine ich je veľmi málo; lebo všetkých rozoženie stará obyčaj po   tomto šírom svete. Nuž takáto suďba stihla i nášho Maťka. Pravda, až   donedávna úfala stará Katrena, že i jemu nájde prístupky — a síce u   Trepanovie kmotrovcov sa mu triafalo miesto ku Katre, čo je Maťkovi   akurát vrstovnica. Deti ešte do školy chodili a kmotry sa už zriekli,   že vstúpia do rodiny. A bolo to isté ako na písme; lebo ešte takto   rok, keď boli Trepanovci u Rafikovcov na hostinu volaní, sľubovali,   že veru tak a tak, na prístupky nevezmú iného, len Maťka; aj
   </tei:p>
   <tei:p>
    o dva týždne nato v Medovciach na jarmoku sa tiež spolu vodili aj   častovali a stará Katrena bola by si dala hneď hlavu odťať, že je už   všetko v poriadku.
   </tei:p>
   <tei:p>
    Ako povedám — všetko sa zdalo byť v poriadku, aj bolo by bývalo   dobre, keby — hja, keby — vraj — nie keby, boli by sme v nebi — keby,   reku, práve teraz na Jakuba nebol doniesol čáp do Trepanov malého   Janka. Všetky nádeje Katrenine zrútili sa na hŕbu, jako z karát   postavená búdka. Trepanovci hneď na krstení povedali Rafikovcom, že   už teraz nebude z nich nič, takže stará Katrena v obrátení šla do   Medoviec kúpiť mušlienu a hupkom bežala do Čkorov, aby jej stará   Čkoruľa zostrihla pre Maťka na košele, lebo že chlapca idú vypraviť   do sveta na remeslo. Stará Čkoruľa jej vďačne zostrihla — veď ako by   aj nie, keď to tak dobre rozumie, mohla sa veru aj naučiť panské   košele šiť, keď i Mateja i Miška vyprávala naraz do sveta.
   </tei:p>
   <tei:p>
    Tak, hľa, prišiel deň, v ktorom mal Maťko odísť.
   </tei:p>
   <tei:p>
    Stará Katrena ukladá Maťkove hábočky do uzlíka, ktorý položí do   tanistry k novoupečnej tučnej merinde, aby synček na ceste dajak od   hladu nezomrel a v tom cudzom svete ľahšie privykal.
   </tei:p>
   <tei:p>
    „Ach, moje nebožiatko, akože ťa, ako zabudnem; ktože mi bude kto,   čítavať v nedeľu z Písma a pekných knižiek; v kom že sa vše poteší v   nedeľu na katechizme . . .“
   </tei:p>
   <tei:p>
    „Mlč, stará, daj chlapcu pokoj, iba sa zas rozplače.“
   </tei:p>
   <tei:p>
    „Kedyže mu mám všetko vyrozprávať, ak nie teraz?“ Po chvíli sa   dohrnú ľudia, pred tými len nemôžem plakať a vravieť!“
   </tei:p>
   <tei:p>
    Starý pozrel von oblokom a videl, že k nim ide Ondriš Trovkovič.   Ide švagor; povedal som ti, nemazni sa; radšej by si bola zamietla!   Pozrí, aká ti je izba!“
   </tei:p>
   <tei:p>
    „Pane bože!“ zadivila sa stará, a bežala chytro po metlu; toto sa   jej prvý raz prihodilo, čo je vydatá, že zabudla izbu zamiesť. Keď   Katrena okolo dverí zametala, vošiel švagor, Ondrej Trovkovič.
   </tei:p>
   <tei:p>
    „Pán boh pomáhaj !“
   </tei:p>
   <tei:p>
    Všetci pozreli naň zadivení, že s takým pozdravom prichodí, akoby   bol v poli popri ich zemi prešiel; ale predsa mu zaďakovali:
   </tei:p>
   <tei:p>
    „Pán boh uslyš!“
   </tei:p>
   <tei:p>
    Ondriš Trovkovič až teraz zbadal, že čo to vystrelil. Zamrzelo ho   to, až sa poškrabal za ušima, a doložil :
   </tei:p>
   <tei:p>
    „Zberáte sa, zberáte?“ „Veď, zberám, s biedou,“ odpovedala   Katrena. „A kde je vaša?“
   </tei:p>
   <tei:p>
    „Hja, tá súkno tká; vieš, že sa ide prepásť za robotou,“ doložil   nevrlo Ondrej, lebo nerád videl, keď sa niekto presiľoval v robote.   Na ňom veru bolo poznať, že rád za kratšie ťahá; bol vypasený ani   medveď, na rukách nemal tvrdých mozoľov, známky to vytrvalej práce,   ale mal pozostatky mozoľov mäkkých, ktoré dostáva len ten, čo v   robote nedrží mieru. To vám tak ide, ako — nehodno primeriavať — so   zlým volom: raz sa zasekne, druhý raz trhne. Takýto vôl potom dostáva   na šiji mozole. Tak aj Trovkovič mal mozole od neriadnej práce. Nuž a   že Ondriš Trovkovič s robotou nezostával na chvoste, to je zásluhou   jeho pilnej ženy Katry, ktorá neraz musí poťahovať za muža. Táto   Katra je sestra Rafikova.
   </tei:p>
   <tei:p>
    „Ba hroma!“ zvoláte vy, keď po deravých krpcoch, nezapätých na   nohaviciach háčkoch a červenom kožúšku poznáte, že Ondriš je nie   sedliak, ale zeman. Nuž darmo je, hoci nosí čierne nohavice a košele   s úzkymi rukávmi, predsa si vzal sedliacke dievča Katru Rafikovie za   ženu.
   </tei:p>
   <tei:p>
    „Berieš si sedliačku?“ spytovali sa ho zhrození zemania.
   </tei:p>
   <tei:p>
    „Hej.“
   </tei:p>
   <tei:p>
    Od tých čias Ondriš Trovkovič je vytvorený z   kúdeliansko—zemianskych kruhov. Zanevreli naň všetci. Nuž ale Ondriš   nerobí si z toho ani máčny mak. Čo je jeho do ľudí, aj do zemanov,   len keď má zapekačku, dohán a teplý prípecok. Akí by mohli byť ľudia   šťastní, keby sa neuháňali za márnosťou tohto sveta. Len pozrieť na   Ondriša, keď otvára dohánový paklík a keď fajočku zahrabe do horúceho   popola! A ešte keď si vloží do úst a sadne na teplý prípecok! Vtedy   zmiznú všetky vrásky z jeho starého čela a on, vzdor tomu, že je   chudobný ako kostolná myš, nečaroval by ani s direktorom slávnej   famílie. A trochu má aj pravdu. Direktor napríklad, mozoľuje od rána   do večera, v lete kosí, až sa mu štica parí, v zime mláti, až sa v   dedine ozýva, a čo má z toho všetkého? Peniaze mu bez osohu trčia v   kapse, ani si len toho dohánu nedopraje za ne! Hej, mal by ich len   Ondriš! Ten by si kúpil za ne celé koleso dohánu, i prach by z neho   vytriasol a len potom by si zapiekol.
   </tei:p>
   <tei:p>
    Stará Katrena neraduje sa veru, že jej švagor prišiel. A veru nie   div, lebo v izbe sa už ťahá dym z Ondrišovej zapekačky. Kým z domu   sem prišiel, dve fajky vyfajčil. Prvá fajka mu trvala až po šmikeň.   Tam je oheň, Ondriš nemôže ho obísť. Vojde dnu a zapečie si. Nuž veď   akoby on mohol ísť nič po nič tak bez fajky; švagor by ho potom ani   nepoznal.
   </tei:p>
   <tei:p>
    „Nuž ideš, Matejko, ideš?“ A pohladil chlapca po bielej hlave.   Chlapec sa znovu pustil do plaču a utieral si oči, akoby ho ujčekov   dym štípal.
   </tei:p>
   <tei:p>
    „Na, doniesol som ti na cestu; peniažky si varuj !“ A ujček dal   Maťkovi dvadsiatnik, na ktorý už od dvoch mesiacov bol sporil.   Chlapec vpustil ho do mešteka, čo mu mať včera ušila a dnes ráno na   hrdlo priviazala. Ked Ondriš takto obdaroval chlapca, za dobré uznal   mu dať aj pár naučení.
   </tei:p>
   <tei:p>
    „Pekne sa drž, majstra slúchaj, veď ti ono bude tam dobre.“
   </tei:p>
   <tei:p>
    Maťko veľmi nepočúva ujčekove reči, on sa celkom iným zapodieval.   Hľa, tu je už dvadsiatnik, toľko peňazí! Vlani mal síce na Trojicu   mnoho peňazí, ale i vtedy chybovali dva groše do dvadsiatnika.   Prišiel sem aj Maťkov vrstovnik, susedovie Janko, ach, ako závidel   Matejovi dvadsiatnik! Bol by hneď pristal ísť do sveta, len aby i on   taký peniaz dostal. A ako sa díval na Maťkove háby! Hľa, z toho je už   pán, a ja som len v gätkách.
   </tei:p>
   <tei:p>
    Izba sa začala plniť. Prišli razom traja, a to — veru nie blázni   všetko kúdelianski remeselníci. Jeden je čižmár, volá sa Ondrej   Zápotočný, pochodí z Kúdelian, jeho brat je gazda. On sa nemohol v   dedine zmestiť, musel ísť na remeslo. Pohnevkáva sa on trochu na   týchto Rafikovcov, že ho obišli, keď nedali chlapcovi šiť uňho čižmy,   ale radšej kúpili od ktoviekoho na jarmoku.
   </tei:p>
   <tei:p>
    „Na aké remeslo ideš?“ spýtal sa chlapca.
   </tei:p>
   <tei:p>
    „Na krajčírstvo,“ odpovedal za syna Rafika.
   </tei:p>
   <tei:p>
    Mohli ste ho dať na šusterstvo, bol by sa vám aj u mňa   vyučil.“
   </tei:p>
   <tei:p>
    „Krpce plátať by sa aj pri otcovi naučil,“ poznamenal druhý   remeselník, krajčír, Matej Hryzok, ktorý rád zadával tromfy slabému   čižmárovi.
   </tei:p>
   <tei:p>
    „A ty var kabáty šiješ tak, ako ťa učili! Dajmibože šiť ženské   kabátiky!“
   </tei:p>
   <tei:p>
    Matej Hryzok v povedomí mravnej prevahy vypäl prsia a šiel k   malému Maťkovi: „Ondrej, pozriže, čože je toto? To je ženský   kabátik?“ A ukázal na chlapcove šaty.
   </tei:p>
   <tei:p>
    „No, nemáš sa čím chváliť; keby si bol takú robotu do cechy   doniesol, veru že by si ešte zo päť rokov musel vandrovať. Pozri tú   kuklu na chrbte, to si mohol vystrihnúť, bolo by na záplaty.“
   </tei:p>
   <tei:p>
    „Ty, viem, že by si vystrihol, a potom, keď málo remeňa zostane a   bojíš sa, že budú čižmy tesné, namočíš remeň a do tých čias mlatčekom   sužuješ, kým sa len, neborák, nenatiahne. Ja som nie taký, ja   zostrihnem radšej väčšie, lebo chlapec sa nebude veru zosychať, ale   bude rásť.“
   </tei:p>
   <tei:p>
    „Hja, veru je tak,“ prisvečil starý Rafika, lebo mu akurát to bolo   na jazyku, čo Matej Hryzok povedal.
   </tei:p>
   <tei:p>
    „Nevaďteže sa nič po nič, na majstrov sa to nesvedčí; kto je raz   majstrom, nech si zadrží svoj charakter,“ napomenul ich Ondriš   Trovkovič.
   </tei:p>
   <tei:p>
    „Hej, ja veru držím charakter, ani nezadieram do iných; ale tuto   myslia, že nad nich ani vo Viedni niet, a že druhý majster pochabé   huby jedol na ráno,“ riekol Ondrej Zápotočný, čižmár.
   </tei:p>
   <tei:p>
    Matej Hryzok, krajčír, pohrdlive škubol pravým fúzom, takže chudák   čižmár zostal zahanbený a zapálil sa ani uvarený rak. Trovkovičovi   začalo byť ľúto chudáka čižmára, i stal si rovno na jeho stranu.
   </tei:p>
   <tei:p>
    „Verubože, nehodno veľmi dohora hlavu dvíhať, lebo človek, keď si   nehľadí pod nohy, ľahko sa potkne, a čím väčšmi dvíhaš hlavu, tým ti   väčšmi na nej budú vidieť uši; ach, nuž, len tak si my buďme v láske   a svornosti vospolok.“
   </tei:p>
   <tei:p>
    „Ale hej; veď sme všetci akoby jedna rodina,“ prisviedčal   Ondrišovi tretí majster, a síce kováč Jozef Žmurkavý, a figliarsky   hodiac naň okom, dôverne pokračoval: “Nuž veď sa len rátaš i ty medzi   nás? A či sa vynímaš? Ondriš, no?“
   </tei:p>
   <tei:p>
    Ondriš nepovedal ani slova, lebo sa zahanbil, že mu napomenuli   jeho remeslo. Nuž veru tak: Ondriš Trovkovič je vyučený kováč; tuná v   Kúdeľanoch sa vyučil. Pravda, nebolo to pekné od jeho otca, že zeman,   a syna predsa dal — bože, odpusť hriechy — na remeslo, a to ešte na   kováčstvo. Nuž ale čo mal aj robiť starý Jonáš Trovkovič? Mal bol už   troch chlapcov, keď sa Ondriš narodil. Tí prví traja — dľa starého   zvyku — dostali starozákonné mená: Jonáš, Ezechiel a Daniel, tomuto   štvrtému sa už nedostalo príhodného mena, lebo ostatné prorocké mená   sú len pre Židov, ako napr. Dávid, Izaiáš, Joel, Amos, Abdiáš atď. Čo   mal starý Jonáš robiť? Novonarodenému dal každodenné, sedliacke meno,   Ondrej. Už týmto samým bolo rozhodnuté nad osudom chlapca; akoby bol   otec vyznal: mám troch synov, tí budú sedieť na kúrii, tento štvrtý   musí si inde poctivú živnosť hľadať. – Tak ho už od malička obecali   na remeslo. A Ondrej, akoby už tým menom mal vštiepené nezemianske   cnosti, od zemianskych sa odlučoval a so sedliackymi chlapci sa   najradšej bavieval. Tak, keď už bol hodný parobok, prišiel za učňa k   dedinskému kováčovi. To mu síce nechutnalo, ale, Ondrejko, trp! Tak   pretrpel päť rokov v učňovstve, až ho prepustili. Bol už vtedy   mládenec na mieste, keď ho odprevadili až na chotár, aby šiel na   vandrovku. Ale čože, jeho tiahlo nazad do Kúdelian. Bolo tam hodné   dievča, Katra Rafikovie, a Ondrej si pomyslel: kým ja budem   vandrovať, predchytia mi ju, a ja zostanem na ľade. Nech psom tráva   rastie, keď kone podochnú. Dlho nepremýšľal, obišiel dedinu a opačnou   stranou, poza humná, vrátil sa domov. Kým starý Jonáš prikuľhútal   domov, Ondrej za ten čas roztvoril i tanistru a zjedol ten dlhý   makovník, čo mu na merindu upiekli. — Jonášovi ťažko padlo veru syna   vypraviť a odlúčiť sa od neho; veď pán boh vie, či ho kedy vidí;   Barbara, matka Ondrejova, tiež nariekala za ním, keď sa s ním lúčila:   nie div, že oba rozplakaní, rozžialení vracali sa domov a rozprávali,   ako smutno im už teraz bude. Boli ale dokonale prekvapení, keď videli   za stolom sedieť svojho najmladšieho syna, ktorého boli tak   oplakali.
   </tei:p>
   <tei:p>
    „Preboha, ale si to ty?“ zvolal otec.
   </tei:p>
   <tei:p>
    „Ja som to chvalabohu.“
   </tei:p>
   <tei:p>
    „No, to veru krátka vandrovka.“
   </tei:p>
   <tei:p>
    „Vedel som, že vám bude za mnou ľúto, i vrátil som sa. Čo sa budem   tam darmo tárať pomedzi svet. Možno, že sa vám i doma zídem.“
   </tei:p>
   <tei:p>
    „Nuž i to je pravda,“ prisvedčil slabý Jonáš; „keď sa zmestia   traja, môže sa i štvrtý.“
   </tei:p>
   <tei:p>
    A tak zostal Ondrej doma, na posmech celého sveta.
   </tei:p>
   <tei:p>
    Každý sa vysmieval z jeho vandrovky; už ani sedliacki mládenci   neprijali ho do radu, a jeho meno Ondrej premenili na Ondriša; lebo   že vraj to aj patrí, aby majster mal inakšie meno než sedliak.
   </tei:p>
   <tei:p>
    Nuž, môžeme ľahko uveriť, že Ondriš Trovkovič nerád videl, keď mu   niekto napomenul kováčstvo alebo vandrovku; ba nerád sa rátal medzi   remeselníkov, nie preto, že by bol snáď opovrhoval nimi, ale že tak   smiešne vandroval. A ľudia mu ho ani nenapomínali veľmi, len tak za   chrbtom radi sa na ňom zasmiali. Jediný švagor Rafika tu i tu ho   bodol, hnevajúc sa naň preto, že keď si jeho sestru vzal, zápäť za   tým pýtal i ohromný výplatok po nej. Ani stará Katrena nemôže mu to   zahudnúť.
   </tei:p>
   <tei:p>
    Kým sa páni majstri takto hašterili, vstúpil do izby zamúčený   mlynár, aby videl Maťka, ako vyzerá v nových šatách.
   </tei:p>
   <tei:p>
    „Oj, bude z teba chlapík; bol by za garbiara, taký je mocný. Oj,   Matej, Matej, ktože mi vyrazí vodu zo žľabov, keď ty odídeš?“
   </tei:p>
   <tei:p>
    Chudák Matej musel sa usmiať na smiešnom majstrovi, keď mu zišlo   na um, ako mu raz s druhými chlapci zastavíli vodu na žľaboch,   spustiac dolu nimi desať slamených snopkov. Ako sa tie zastavili, tak   sa aj voda zo žľabov vyrazila. Mlynár ako bez duše behal po sadoch a   záhradách, hľadajúc záškodníkov, ale tí už boli pán boh vie v ktorej   doline. Až o pol roka zvedel, kto bol pôvodcom toho kúska, a od tých   čias držal Mateja za pekného vtáčika.
   </tei:p>
   <tei:p>
    Remeselníci povstávalí a mali sa na odchod. Čižmár Zápotočný dal   chlapcovi dvadsiatnik, jeho sok, krajčír Hryzok, vtisol mu dva   dvadsiatniky. Čižmár si pomyslel:
   </tei:p>
   <tei:p>
    „Hej, veru mu môžeš dať i štyri, keď si za háby zhabol; ale ja,   čože som ja dostal kedy od nich? Čo tie krpce poplátam . . . no veru,   to mi je len ako psovi mucha!“
   </tei:p>
   <tei:p>
    Najhlbšie začrel do vrecka kováč Žmurkavý; dal Matejovi dva   rimštiaky, biele ako srieň. Skoro zavoňal na nich, že sú veru staré,   že veru dlho ležali kdesi v priečinku v sypárni.
   </tei:p>
   <tei:p>
    „Ľahko ti rimštiaky dávať,“ pomyslel si Ondriš Trovkovič, „ty si   ich veru nenagazdoval. Tvoj otec, hja, tvoj otec meral mericou   rimštiakv nuž ľahko sa ti do priečinka natiahnuť, no veru!“
   </tei:p>
   <tei:p>
    „Ach, bože môj, čo sa len toľme trápite, načo znášate: kedyže sa   vám my odslúžime?“ vravela stará Katrena.
   </tei:p>
   <tei:p>
    „Ale čo za trápenie, jest mi tu trápenia! Ani čo by človek   hory—dolv zniesol. To je maličkosť, z vdačnosti,“ odpovedal kováč   Žmurkavý.
   </tei:p>
   <tei:p>
    „No, veď si to ty aj tak nahradíš, keď Rafikovie o šesták drahšie   čerieslo poklepeš,“ nadával mu krajčír Hryzok.
   </tei:p>
   <tei:p>
    Páni majstri odišli von, okrem mlynára, a tak do vyprázdnenej   chyže vošli teraz ženy, počnúc od najvyššieho až do najspodnejšieho   konca dediny. Chodili ako včely, keď sa mienia rojiť: jedna von a   miesto nej aj tri dnu. Matejov mešec poriadne oťažel na hrdle, ba   niekedy tak sa mu sypali šestáky, že nestačil ich ani hádzať. Bože   môj! Bolo to šestákov a dvadsiatnikov a okrem toho iných vecí tu pod   zub, tu od šatstva. Každá žena, či rodina — či nerodina, pokladala si   za povinnosť priniesť niečo; veď aj treba na tú cestu či to, či ono;   kde to nadobudne hriešny človek, ak ho iní nepodoprú? To je, hľa,   kresťanská povinnosť. A Kúdeľanci plnia ju vzorne a spravodlive,   podporujú toho, kto musí preč odísť, ale neradi nazad medzi seba   prijmú takého, ktorý už raz odišiel a keď sa mu remeslo nespáčilo   vrátil sa zas k pluhu. Takúto vrtkavosť trescú tým, že vytvoria   patričného zo svojho kruhu, vrstovníci ani neozrú sa oň a úbohý   vrtkavec je cudzincom vo vlastnej dedine; otupno mu bude, takže   nebude mať doma stánia, kým konečne zas odíde preč, nuž a keď sa   vráti domov, už ako vyučený majster, myslíte, že sa mu budú veľmi   klaňať? Nie ver´, vlastní vrstovníci sa mu nepriznajú, lebo opovrhujú   ním. Sedliak hľadí zvysoka na remeselníka, lebo vidí pred sebou   biedny, na poľutovanie stav. Tu Hryzok tu Trovkovič, tu zas Zápotočný   nerobili česť svojmu stavu. Ich robota bola primitívna, biedna, a tak   i výživa veru tenká, skoro žobráctvu podobná. Tak veru sedliak nemal   príčiny ctiť jedného alebo druhého, ba robil si nároky opovrhovať   všetkými tromi ako hladnou zberbou.
   </tei:p>
   <tei:p>
    Nuž preto plače aj stará Katrena toľme nad odchodom svojho   chlapca, ktovie, ktovie, či i on nebude konečne takým biednym   majstrom! A tu zaliali ju slzy a šla do kuchyne, aby sa k bohu   pomodlila, aby jej predtuchy nesplnili sa.
   </tei:p>
   <tei:p>
    Každá žena vedela predsa nielen niečo dať, ale aj pekné   napomenutie pripojiť k darku.
   </tei:p>
   <tei:p>
    „Syn môj, buď poslušný, veru ti nebude tak ako doma; ešte ani   nevypovedia rozkaz, a ty už skoč! Tak ťa budú radi vidieť.“
   </tei:p>
   <tei:p>
    Druhá prišla k nemu a riekla:
   </tei:p>
   <tei:p>
    „Matejko, v jedení nepreberaj; čo ti dajú, zjedz. Ak ťa od stola   odlúčia a dajú ti pod pecou jesť, neplač; vieš, že sluha nie   pán.“
   </tei:p>
   <tei:p>
    Tretia suseda mu povedala:
   </tei:p>
   <tei:p>
    „Tak urob vše, môj syn drahý, ako si urobil mne: odraz i susedom   kravu, keď ich nebude doma; potom ťa i u susedov budú radi   vidieť.“
   </tei:p>
   <tei:p>
    Zas iná mu riekla:
   </tei:p>
   <tei:p>
    „Buď i k deťom prívetivý a trizňavý; keď to vidí tvoj majster,   bude i on k tebe milý.“
   </tei:p>
   <tei:p>
    Nasledujúca mu nadhodila:
   </tei:p>
   <tei:p>
    „Peniažky si varuj; ked dostaneš diškréciu, nemiňže si ju. Každý   grajciar si odlož: lebo kto si málo neváži, mnohého nie je hoden.“ Na   ceste si pozoruj, aby ťa neobkradli,“ vravela iná. „ľudia sú takí i   takí; nie každý kto je prívetivý, je i dobrý. Dakto má na jazyku med   a v srdci jed.“
   </tei:p>
   <tei:p>
    Druhá suseda ho zase napomínala:
   </tei:p>
   <tei:p>
    „Zlého kamarátstva sa vystríhaj, lebo to mnoho ľudí už skazilo.   Ľaľa, i môj Matej prišiel medzi zlých kamarátov, tí ho skazili, takže   majstra, nechal a šiel za paholka.“
   </tei:p>
   <tei:p>
    Stará Katrena povedala zakaždým:
   </tei:p>
   <tei:p>
    „Veru tak, veru tak!“
   </tei:p>
   <tei:p>
    A otec Rafika tiež prisviedčal: „Tak — tak, tak — tak!“
   </tei:p>
   <tei:p>
    Chudák Matej plakal tak, že sotva rozumel desatinu týchto dobrých   rád, ktorými ho ženy obsypali. Jemu len to stálo jasno pred očima, že   musí dnes odísť z Kúdelian, že zanechá rodičovský dom, ktorý mu je   navždy zatvorený.
   </tei:p>
   <tei:p>
    I tak sa pomaly vypratali aj ženy; každá šla domov, rozjímajúc nad   tým, čo sa má stať. Banovali za chlapcom všetky, lebo bol vždy   prítulný, takže si ho všetci ľudia obľúbili. Ale ešte nebol koniec   všetkému. Matej sa vybral do dediny a šiel z domu do domu, najprv k   najbližšej rodine, sa odobrať.
   </tei:p>
   <tei:p>
    Brat Ondráš, ktorý je u Klepalov na prístupkoch, dnes naschvál   zostal doma, hoci bolo by mu bývalo treba ísť do hory, len aby sa   mohol od brata odobrať. Hodný brat, neprístupný ešte smútku, a plače   predsa; potajomky utrel si slzu, keď chlapca posledný raz objal. Jeho   testiná, stará Klepalová, mala si oči vyočiť nad týmto nevídaným   zjavom. A Ondriš nielenže súcitil s bratom, ale všetko, čo si v   jeseni vyrobil, vpustil mu do plátenného mešca.“
   </tei:p>
   <tei:p>
    „A píš nám, Maťko, hneď akonáhle ta prídeš, čo a ako sa máš“,   potom mu pošepol do ucha: „A nezabudni pozdraviť aj túto našu totku,   lebo by jej bolo veľmi ľúto, ak by si ju vynechal.“
   </tei:p>
   <tei:p>
    Odtiaľ šiel Maťko ku krstným rodičom, ktorých dcéru mu boli kedysi   obecali. Krstná mať ho s plačom prijala: „Ach, moje dieťa drahé, ty   takto musíš ísť. Neplač mi, môj syn zlatý. Boha sa nespusť ani on ťa   nikdy neopustí. Tuto ti dávam knižku, čo som ti u knihára kúpila, v   nej sú modlitby, aby si sa mohol z nej modliť.“
   </tei:p>
   <tei:p>
    Krstný otec doložil: „Čo ti aj hneď nebude dobre, len potrp; veď   ono ti, keď ti pán boh za tých pár rokov pomôže, bude lepšie že nám.   Vidíš, ako my musíme hrdlovať na úpeku o hlade a smäde; ty si budeš v   chládku svoju robotu končiť.“ Po tomto potešení vsypal mu svoj dar do   plátenného mešteka.
   </tei:p>
   <tei:p>
    Tak pochodil Maťko celú rodinu; všade prijali ho s dobrým   naučením. Čo raz vyšiel Matej na cestu, šla za ním hŕba detí,   obdivujúc jeho nový, panský oblek. Matej cítil, že už nepatrí k týmto   deťom, a preto neohliadol sa na ne, no dobre mu padlo, že ho obdivujú   a že aspoň raz v živote môže hrať v dedine takúto veľkú úlohu. Ako   závidel predtým každému mladému zaťovi a mladuche, keď šli na sobáš,   že ich obdivujú. On už vopred sa cvičil ako vtedy bude kráčať. A hľa,   súdené mu je, aby už dnes všetky oči len naň hľadeli.
   </tei:p>
   <tei:p>
    Keď sa už odobral od celej rodiny, šiel aj po všetkých tých domoch   skadiaľ ho ráno ženy obdarúvali. I tu sa odobral, všade s plačom a   obsypaný najrozmanitejšími naučeniami a vinšmi.
   </tei:p>
   <tei:p>
    Tak sa skončila jeho úloha. Prišiel pred otcovský dom; tam už stál   voz, na ktorý pokládli všetku jeho batožinu.
   </tei:p>
   <tei:p>
    V dome plač. Kto by vedel opísať plač matkin, ked sa lúči od   dieťaťa svojho na dlhý, dlhý čas, možno naveky . . .
   </tei:p>
   <tei:p>
    Tam boli aj oba bratia so ženami. Kto by vedel opísať ich žiaľ,   keď sa lúčia od toho, s ktorým pod jedným pokrovom vyrástli . . .
   </tei:p>
   <tei:p>
    A otec? Ten čítal na stole peniaze, ktoré mieni chlapcovi na cestu   dať. On nemusí plakať: načo tu v dome? Veď on si ide dieťa vyprevadiť   až k stanici. Blažený otec! On ešte ide s chlapcom, bude s ním ešte   dve hodiny. Ako prosila matka, aby ju pustil s ním! Nič, otec je   tvrdý, on toho nedopustil . . .
   </tei:p>
   <tei:p>
    „Zbohom, zbohom!“ A chlapec, násilne vyrvaný z náručia matky, už   sedí na voze. Ten sa pohne a rychlo ubieha hore dedinou, akoby chcel   všetok žiaľ, ktorý vezie, tu v dedine nechať. Chlapec smutno sedí vo   voze. Hľa, už tu koniec dediny, už tu pole; voz sa prevalí za vŕštek,   dedina zmizla, len vysoké jasene z nej čnejú, i tie už zašli, už   vidno len vežu s krížom, vždy menej a menej, len bod z kríža a —   všetko zakryl vŕštek. Zbohom! Zbohom!
   </tei:p>
  </tei:body>
 </tei:text>
</tei:TEI>
