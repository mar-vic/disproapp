<?xml version="1.0" encoding="utf-8"?>
<tei:TEI xml:id="slk1976366" xml:lang="slk" xmlns="http://www.tei-c.org/ns/1.0" xmlns:eltec="http://distantreading.net/eltec/ns" xmlns:tei="http://www.tei-c.org/ns/1.0">
 <tei:teiHeader>
  <tei:fileDesc>
   <tei:titleStmt>
    <tei:title>
     Príhody a skúsenosti mládenca Reného : ELTeC edícia
    </tei:title>
    <tei:author ref="viaf:64128340">
     JozefIgnác, Bajza(1755 - 1836)
    </tei:author>
    <tei:respStmt>
     <tei:resp>
      editor
     </tei:resp>
     <tei:name>
      Marek Vician
     </tei:name>
    </tei:respStmt>
   </tei:titleStmt>
   <tei:extent>
    <tei:measure unit="words">
     53965
    </tei:measure>
   </tei:extent>
   <tei:publicationStmt>
    <tei:p/>
   </tei:publicationStmt>
   <tei:sourceDesc>
    <tei:bibl type="printSource">
     <tei:author>
      Jozef Ignác,
     </tei:author>
     <tei:title>
      Príhody a skúsenosti mládenca Reného
     </tei:title>
     <tei:pubPlace>
      Bratislava
     </tei:pubPlace>
     <tei:publisher>
      Tatran
     </tei:publisher>
     <tei:date>
      1976
     </tei:date>
    </tei:bibl>
    <tei:bibl type="firstEdition">
     <tei:author>
      Jozef Ignác, Bajza
     </tei:author>
     <tei:title>
     </tei:title>
     <tei:pubPlace>
     </tei:pubPlace>
     <tei:publisher>
     </tei:publisher>
     <tei:date>
      1785
     </tei:date>
    </tei:bibl>
    <tei:bibl type="digitalSource">
     <tei:title>
      Príhody a skúsenosti mládenca Reného (Prvý diel) : edícia Zlatý      fond denníka SME
     </tei:title>
     <tei:ref target="https://eknihy.sme.sk/titul/prihody-a-skusenosti-mladenca-reneho-1"/>
    </tei:bibl>
   </tei:sourceDesc>
  </tei:fileDesc>
  <tei:encodingDesc n="eltec-1">
   <tei:p/>
  </tei:encodingDesc>
  <tei:profileDesc xmlns:eltec="http://distantreading.net/eltec/ns">
   <tei:langUsage>
    <tei:language ident="slk"/>
   </tei:langUsage>
   <tei:textDesc>
    <eltec:authorGender key="M"/>
    <eltec:size key="medium"/>
    <eltec:canonicity key="unspecified"/>
    <eltec:timeSlot key="T1"/>
   </tei:textDesc>
  </tei:profileDesc>
  <tei:revisionDesc>
   <tei:change when="2024-11-12">
    Initially created as an ELTeC file
   </tei:change>
  </tei:revisionDesc>
 </tei:teiHeader>
 <tei:text>
  <tei:front>
   <tei:div type="titlepage">
    <tei:head>
     Príhody a skúsenosti mládenca Reného (prvý diel)
    </tei:head>
    <tei:head/>
   </tei:div>
  </tei:front>
  <tei:body>
   <tei:div type="chapter">
    <tei:head>
     Príhovor
    </tei:head>
    <tei:p>
     #POEZIA#
    </tei:p>
    <tei:p>
     #I#Hociktorý mladík príde aj na tisíc spôsobov, ako by si mohol   vonku v cudzích krajinách vycibriť rozum, obohatiť um i pamäť   rozmanitými zaujímavosťami a svojmu správaniu dodal príjemnú   spôsobnosť.#-I#
    </tei:p>
    <tei:p>
     Angličan Joseph Dorell
    </tei:p>
    <tei:p>
     #-POEZIA#
    </tei:p>
    <tei:p>
     Predkladám dielo o mladíkovi, ktorému som dal meno René, keďže   šťastlivo prežil mnoho príhod, na svojich cestách počul a videl veľa   poučného, a preto sa napokon i sám cítil ako znovuzrodený.
    </tei:p>
    <tei:p>
     Nie je tu všetko vybájené, ani číra fantázia, nenájdeš tu, milý   čitateľ, ani svojvoľne vymyslené a iba v hlave autora žijúce mravy   (ako to obyčajne býva v iných podobných dielach), ale stretneš sa tu   s takými mravmi, aké panujú aj v našich časoch. No miestami tu nájdeš   zdôraznené a vysvetlené i dôsledky jestvujúcich mravov, čo možno   neuznáš za vhodný postup, lež nechcel som byť len obyčajným   rozprávačom. Opisujem teda veľa činov, skutkov i obyčají mnohých   ľudí, aby priamo z nich čitateľ pochopil — či už sám od seba alebo   zásluhou môjho jasného a zreteľného výkladu — tie pravé a užitočné,   hoci zavše aj menej závažné ponaučenia, ktoré podávam otvorene alebo   v inotaji. Ale aby som nechválil sám seba, nebudem veľa rečniť, a   nech už je čokoľvek podstatou mojej knižky, podrobujem sa všetkým   prípadným súdom. Podľa spravodlivosti však prosím predbežne o jedno,   aby posudzovatelia neboli iba hanlivcami, ktorí všetko znevažujú a   potupia, alebo pavúkmi, čo ani z najsladších kvetov nezberajú med,   ale iba jed. Posudzovatelia nech cúdia jednotlivé riadky knihy tak,   aby mali na pamäti predchádzajúce i nasledujúce riadky. Nech merajú   celé moje dielo i jeho časti rovnakou mierou. Keď prezerajú začiatok,   nech nezabúdajú na text uprostred a na konci diela. A keď dočítajú do   konca, nech pamätajú na text uprostred a na začiatku knižky.
    </tei:p>
    <tei:p>
     No keď niekde zbadajú očividnú chybu, že sa dakde prehrešujem   proti ich mienke a názorom, vtedy nech ma u nich očistí a ospravedlní   predovšetkým neveľa mojich rokov (lebo podľa nich nie som ešte   mužom). Všetko napísané však zasa dokáže, že som mal pred sebou nie   zlý cieľ, ale dobré predsavzatie, o ktorom tu netreba ani hovoriť. A   toľko nech postačí nielen o samom prvom zväzku, ale aj o celej mojej   skromnej práci.
    </tei:p>
    <tei:p>
     Čo sa týka slovenského jazyka, ktorým píšem, uznávam, že sa tu   môžu vyskytnúť nejaké chyby, ale zároveň dúfam, ba som presvedčený,   že mi ich každý múdry človek odpustí. A čo by sa vlastne aj stalo v   tom prípade, keby sa chcel so mnou dakto dohadovať? Z ktorých kníh by   mi dokázal, že sa nevyjadrujem čistou a krásnou slovenčinou, ale iba   obyčajným nárečím? Ako by zvíťazil nado mnou? — Iba ak by sa oháňal   niekoľkými (lebo ani tých nie je veľa) česko-moravskými písomnosťami   a tými ma chcel poraziť. Za túto chorobu musíme totiž všetci vďačiť   hnilobe našich predkov, lebo hoci nemali nedostatok prostriedkov,   tento znak — ktorým sa človek odlišuje od nemého tvorstva — nielen   nepestovali a nezveľaďovali podľa príkladu ostatných národov, ale od   samého začiatku svojho jestvovania si ho nechránili a ani   neochránili.
    </tei:p>
    <tei:p>
     Nuž teda v takej tvŕdzi a za nedostatku kníh čo by si radil ty   sám, čo to nechápeš? Radil by si počúvať a učiť sa iba z hovoreného   jazyka? Ale ako by si sa rozhodol za takéhoto stavu, ktorý je ešte   horší než babylonský zmätok jazykov? Veď koľko je obcí, toľko nájdeš   nárečí, odlišujúcich sa ak aj nie slovami a tvarmi, tak určite   nezhodnými koncovkami. A teda pre tento rozdiel, pre takúto odlišnosť   ťažko posúdiť, aký postoj by si zaujal, po ktorej ratolesti tohože   kmeňa by si šliapal alebo ktorú dcéru by si nasledoval, keď už matka   umrela?
    </tei:p>
    <tei:p>
     Všemožne som sa usiloval vybrať len to najlepšie. Zdravý rozum mi   prikazoval pridŕžať sa tej podoby rodnej reči Slovákov, ktorá sa   najväčšmi približuje aspoň jej všeobecným základom, a všade som z nej   odstraňoval nepotrebné zbytočnosti v slovách i písmenách. Taktiež som   kvôli ľahšiemu čítaniu a na rozdiel od moravsko-českého pravopisu   pokladal za vhodné zaviesť nad písmenami dvojaké znamienka. Jedno nad   takzvanými samohláskami, aby sa takáto hláska v spojení s inými   predĺžila. Nad takzvanými spoluhláskami zaviedol som zasa iné   znamienko, ktoré označuje mäkkú výslovnosť ako v maďarskom jazyku   pripojené #I#y#-I#.
    </tei:p>
    <tei:p>
     Veľmi rád by som bol, keby moje skromné úsilie pomohlo otvoriť oči   bystrejším a vzdelanejším, žeby im záležalo na zachovaní materinského   jazyka, ktorý je doposiaľ medzi ostatnými jazykmi posledný a trpí nie   pre svoju, lež pre našu vinu.
    </tei:p>
   </tei:div>
   <tei:div type="chapter">
    <tei:head>
     René odchádza so svojím sprievodcom   Van Stiphoutom do Tripolisu. Tam sa spoznáva s Fatimou a zdôverí sa   jej so svojím tajomstvom. Fatimu unesú
    </tei:head>
    <tei:p>
     Daromné bolo všetko Don Varletovo úsilie, aby svojho syna Reného   odhovoril a strašnými historkami odradil od cesty do cudziny.   Bezvýsledne prízvukoval zbytočnosť jeho úmyslu, márne mu predstavoval   storaké nebezpečenstvá, čo ho nepochybne očakávajú na vode i na   pevnine. Ak totiž podaktorým raz omámi srdce nejaký milý prelud a   rozpáli, rozplamení ich svojou neodolateľnou príťažlivosťou, hneď sa   im zdá, že všetko sa dá ľahko uskutočniť. A či už majú alebo nemajú   dajaké reálne predpoklady, vždy nájdu spôsoby, ako uskutočniť svoj   zámer. Vôbec nezapochybujú o svojom dômysle, šikovnosti a sú   presvedčení, že sa im netreba obávať ani skutočného   nebezpečenstva.
    </tei:p>
    <tei:p>
     A tak aj tento mladík — neviem veru, medzi akých ľudí patril a či   takýmto spôsobom chcel alebo nechcel dosiahnuť cieľ — bol vo svojom   predsavzatí taký neústupčivý, že hodlal radšej znášať všetko možné,   než odstúpiť od dávno zamýšľaného zámeru. Od predsavzatia neodviedli   ho ani prosby, ani hrozby, ba ani tie najčernejšie vyobrazenia   očakávajúcich ho nešťastí.
    </tei:p>
    <tei:p>
     „Keď už tak tvrdohlavo túžiš po zážitkoch v cudzine,“ povedal mu   napokon otec, „choď teda ta, kde ti nehrozia také nepríjemnosti.   Vyhni sa zaostalým pohanom a odober sa do krajín, v ktorých by si   práve teraz počul a videl veľa užitočného.“
    </tei:p>
    <tei:p>
     Ale aj na to odpovedal René po svojom:
    </tei:p>
    <tei:p>
     „Na takéto úvahy máme čas, až sa vrátim.“
    </tei:p>
    <tei:p>
     Aby teda nedošlo k prudším sporom, rozkázal Don Varlet vychystať   loď a naložiť ju rozmanitým tovarom, ktorý by synovi uľahčil a   spríjemnil pobyt vo vytúženej krajine. A keďže ho nemohol na ceste   sprevádzať sám osobne, poslal s ním odvážneho a tie končiny   poznajúceho Van Stiphouta, ktorý Reného úspešne učil a viedol od   samej mladosti až doteraz. Teda s týmto nastúpil onedlho René na   prichystanú loď za veľkého otcovho plaču, objímania a posledných   napomenutí. Aby sa nezdalo, že sa už celkom odcudzil, strpel mladík   otcove bozky, ba i sám ho pobozkal (možno naposledy) a šťastlivo   vyplávali.
    </tei:p>
    <tei:p>
     Skutočne šťastlivo, lebo sotva vytiahli na lodi plachty, hneď sa   do nich oprel silný vietor a unášal koráb na šíre more. Z očí im už   zmizol rodný kraj a namiesto neho zazreli Parentium, brehy Torreta a   ostrov Salu s mestečkom Zarou. Keď podobne šťastlivo prešli aj popri   Balone, dostali sa z Adriatického mora do Stredozemného, zanechali za   sebou ostrovy Rodos a Cyprus. Za pomerne krátky čas priplavili sa k   mestu Tripolis di Soria, ktoré patrilo tureckému sultánovi. Tu   zakotvili v prístave, lebo potrebovali si už aj odpočinúť, aj   obstarať ochranný list, čo by im zaručil v mohamedánskej krajine   bezpečný pobyt.
    </tei:p>
    <tei:p>
     Ochranný list chceli získať od kádiho, ktorého najprv obdarovali,   takže ochotne vyhovel ich prosbe. Dovolil im zdržovať sa a podľa   ľubovôle predávať privezený tovar nielen v Tripolise, ale sľúbil im   dať fermany aj na ďalšiu cestu. Ba pridelil im janičiara, ktorý by   ich tu aj na spomínanej ceste ochraňoval pred prípadnými výčinmi   zaostalého obyvateľstva.
    </tei:p>
    <tei:p>
     Čoskoro ich viacerí miestni boháči začali pozývať do svojich   palácov, ba i dcéra samého pašu ich požiadala, aby navštívili dvor   jej otca. Kto pozná týchto pohanov, ani by neuveril a nepredpokladal,   ako si našich cudzincov uctili, akú im tam preukazovali poctu a   prívetivo sa k nim správali. Túto mohamedánsku pannu obdarovalo totiž   nebo prekrásnou cnosťou, ktorú by si medzi Mohamedovými nasledovníkmi   darmo hľadal i so zažatým lampášom ako kedysi Diogenes. Panna si už v   detstve natoľko obľúbila cudzincov, najmä Európanov, že sotvaktorý za   návštevy Tripolisu nebol by hosťom aj v dome jej otca. Ona si už   vymyslela dajakú zámienku, aby mohla pozvať k sebe každého cudzinca.   S veľkou záľubou totiž počúvala ich rozprávanie o mnohých našich   pekných obyčajach a pritom sa čudovala i pohoršovala, že jej krajania   ešte stále hnijú v hlúposti a divosti, hoci už aj nie takej ako   kedysi. No čo všetkých najväčšmi udivovalo, bola jej dobrota voči   vyznavačom inej viery. Každému z týchto kupcov, pútnikov a rozličných   pocestných vždy pomohla radou, listmi a vo všakovakých trapiech takým   rozumným spôsobom (čo isteže aj bolo treba), že u tripoliských   obyvateľov neupadla ani do najmenšieho podozrenia, ba všetci boli   ešte presvedčení, že obdarovaní takéto dobrodenia odplatia   tisícnásobne.
    </tei:p>
    <tei:p>
     Paša dobre vedel o záujmoch svojej dcéry, pretože sa u neho často   prihovárala za cudzincov, utisnutých na jej pomoc. A keď jej zavše   vyčítal túto dobrotivosť odporujúcu Mohamedovmu zákonu, nedostala sa   do rozpakov a ihneď presvedčivo odpovedala:
    </tei:p>
    <tei:p>
     „Azda je hriechom a poškvrnou duše, ak dobre robíme všetkým ľuďom   bez rozdielu? Veď na druhej strane kupujeme lapené vtáky a potom ich   opäť púšťame na slobodu, alebo kŕmime po uliciach sa potulujúcich   psov, aj ryby vo vode a veríme pritom, že obsiahneme za to milosť u   Alaha i nášho Proroka. Vari je človek nehodnejší než nerozumné   zvieratá? Alebo či sú všetci títo ľudia zarytými nepriateľmi každého   mohamedána? Vyhlasujeme to síce na plné ústa, ale či sme sami bez   viny, to nech rozsúdi niekto múdrejší. No ja sa nemôžem zmieriť s   týmto krutým názorom, lebo vždy si spomeniem na mierumilovný list,   ktorý venoval nášmu národu Alahom zoslaný Mohamed. Naučenia tohto   listu v našom jazyku dodnes zachovávajú učenejší Arabi a veria, že   náš najsvätejší Prorok sľúbil a prísne rozkázal chrániť nielen osoby,   ale aj vieru cudzincov. A učenejší veria i tomu v spomínanom liste,   že veľkej nešľachetnosti sa dopúšťajú všetci tí mohamedáni, ktorí   akýmkoľvek spôsobom a bez príčiny ubližujú cudzincom. A čomu veria   Arabi, mali by sme veriť aj my, lebo to radí a prikazuje zdravý   rozum.“
    </tei:p>
    <tei:p>
     Takýmito a podobnými pohotovými odpoveďami často miernila pašu. No   okrem tejto zásady nepochybne ju podnecovalo k priateľstvu s nimi aj   dačo iné, čo odôvodnene uznával za osožné a potrebné i jej otec, keď   ju tak počúval. Medzi nimi dvoma a medzi cudzincami akiste muselo byť   nejaké veľmi závažné tajomstvo. Aký magnet ich k sebe natoľko   priťahoval? Zakúsili azda sami na sebe Mohamedovu falošnosť, zbojstvo   a hlúposť? Či svojím bystrým rozumom zistili rozpornosť a   protirečivosť jeho učenia?
    </tei:p>
    <tei:p>
     Nech už bolo akokoľvek, René aj s Van Stiphoutom nemohli pochopiť   prenesmiernu úctivosť takej vznešenej panny, ani neočakávali toľko   šľachetnosti a jemnosti od osoby, ktorá od mala žije v takom drsnom   prostredí. Lebo sotva vošli do komnaty, odstúpila od obloka, pri   ktorom stála, pozrela na prichádzajúcich, podišla k nim a privítala   ich nie tamojším spôsobom, ale ako je zvykom u najkultúrnejších   národov. Najprv sa stručne spýtala na ich tovar, potom sa začala   zhovárať s nimi obšírnejšie a všelijako sa vyzvedala na ich krajinu,   rodičov i cestu, prejavujúc im každým slovom úctu a prívetivosť. A   keď sa už dosýta potešila rozhovorom, pri odchode ich láskavo   požiadala, aby jej vyhľadali a na druhý deň priniesli drahokamy,   ktoré si vybrala.
    </tei:p>
    <tei:p>
     Potom sa tak hlboko zamyslela, až ju srdce rozbolelo, a veľmi   netrpezlivo očakávala ich návštevu na budúci deň, aby sa zbavila   znepokojujúcich pochybností a nadobudla túženú istotu. Lebo keď sa   teraz osamote na nich rozpamätúvala a uvažovala o ich odpovediach i   celom rozhovore, cítila sa, akoby ňou prenikal meč. Od Reného sa   totiž dozvedela, že práve v tom čase, keď paša prežíval najťažšie dni   svojho života, bol Don Varlet na ceste z Jeruzalema do Tripolisu.
    </tei:p>
    <tei:p>
     „Nebol to práve tento kupec,“ zamyslene si vravela,
    </tei:p>
    <tei:p>
     „ktorý mňa aj otecka pripravil o najdrahší náš poklad? Práve v tom   čase sme oň prišli a vtedy sme ho na nesmierny žiaľ stratili! Hoci sa   ho tunajší — ako potom polapení vyznali na mukách — najprv nehanebne   zmocnili, nemali z tej skrivodlivej koristi nijaký osoh, lebo sa im   vyšmykla zo špinavých rúk. Ľahšie ju stratili, než ju získali. A ak   je to tak, nenašiel ju azda ten, ktorého mám na mysli? Nemohol ju   potom, keď ju našiel, bez prekážky odviezť po mori? Isteže mohol, ja   tu aspoň nevidím nijakú nemožnosť.“
    </tei:p>
    <tei:p>
     Ako si tak pašova dcéra spomínala na ktovieakú dávnu krivdu,   dúfala, že ju René vysvetlí a všetko napraví. Ale v tej istej chvíli   ju prepadávali iné a práve opačné myšlienky, ktoré ju oberali o   všetku radostnú nádej.
    </tei:p>
    <tei:p>
     „Ak je teda kupec Don Varlet,“ hovorila si, „pôvodcom a   osnovateľom tohto pre mňa nesmierne žalostného činu, ako môže, ako sa   ešte opovažuje poslať do našej krajiny týchto dvoch? A čo je ešte   nepochopiteľnejšie, ani im nezakázal vkročiť na dvor môjho otca a   všetko o sebe vyjaviť. Je vôbec možné dopustiť sa takej nerozumnosti   a ľahkomyseľnosti voči sebe i svojim najbližším?“
    </tei:p>
    <tei:p>
     Za takýchto navzájom si odporujúcich úvah strávila pašova dcéra   nielen zvyšok dňa, ale aj celú nasledujúcu noc a s obavami očakávala   určenú hodinu Reného a Van Stiphoutovho príchodu. Zatiaľ sa chystala   na rozhovor s nimi a rozmýšľala o spôsobe, akým by sa od nich   dozvedela pravdu, keby sa ju zdráhali prezradiť. A keď sa jej už   zdalo, že si dôkladne premyslela celý postup, ktorým by dosiahla svoj   zámer, jeden z jej čiernych služobníkov oznámil, že v predsieni   čakajú včerajší kupci.
    </tei:p>
    <tei:p>
     Keď to počula, bez najmenšieho otáľania ich vpustila dnu a po   vzájomnom zvítaní kázala im predložiť drahokamy. No pritom si väčšmi   všímala kupcov než ich tovar. Jej uprený pohľad zasiahol Reného ako   ostrie a čo ako sa usiloval, nemohol zatajiť svoj úľak. Tvár mu   striedavo červenela i bledla a tak prezradila výčitky jeho   svedomia.
    </tei:p>
    <tei:p>
     Pašova dcéra to pokladala za jasný dôkaz, že usudzovala správne. I   vzala zo stola jednu perlu a tváriac sa, že ju chce porovnať so   svojimi perlami, vošla do susednej komnaty, kam zavolala aj Reného.   Keď sa tam potom ocitla s ním osamote, nástojčivo sa ho spýtala:
    </tei:p>
    <tei:p>
     „Pre všetko, čo ti je najdrahšie a najmilšie či už tu na zemi   alebo na druhom svete, pre sväté mesto Jeruzalem, pre spasenie tvojej   duše ťa prosím a žiadam, povedz mi úprimne a pravdivo: Nie si   ty…?“
    </tei:p>
    <tei:p>
     Ak René už predtým bledol pod pohľadom pašovej dcéry, pri tejto   otázke sa ho zmocnilo zdesenie. Až teraz si jasne uvedomil celú   neodvratnosť nebezpečenstva, ktoré mu doma Don Varlet nadarmo kreslil   živými farbami. Až teraz si priznal, že veru precenil svoje sily. Čo   mohol robiť teraz, keď už predtým ho zmohol strach? Ak prisvedčí,   musí sa stať vyznavačom bludnej Mohamedovej viery, ak poprie, čaká ho   v mladom veku smrť. Ale ani tak ho neminie určený mu osud, ibaže   najprv mučením vynútia od neho priznanie. Dostal sa teda medzi dva   ohne a od oboch mu hrozilo smrteľné nebezpečenstvo.
    </tei:p>
    <tei:p>
     No ani mlčanie mu nič neosožilo, ba ním dával čoraz väčšmi za   pravdu panne. A ona to aj tak chápala, lebo pokračovala:
    </tei:p>
    <tei:p>
     „Ak by sa za mojimi slovami skrýval klam, iste by si smelo   odpovedal. Ale neodpovedáš, pretože takí sme už od prirodzenosti, že   škodiacu nám lož a klam nikdy neuznávame za pravdu, hoci pravdu zavše   pokladáme za lož a klam. Veru ešte som nepočula, ani neverím, žeby   dakto na otázku, či bol strojcom alebo spolupáchateľom zla,   odpovedal, že bol, ak skutočne nebol. No mlčanie pre akúkoľvek   príčinu nikoho neospravedlňuje, lebo každý sa má, ba musí brániť, ak   mu hrozí krivda alebo nezaslúžená ujma. Pravdivé je potom ono   všeobecne známe: Kto mlčí, ten svedčí. A ty sa predsa bojíš a strach   ti proti vlastnej vôli zaviazal jazyk. Na Mohamedov hrob, mestá Mekku   a Medinu a všetko najsvätejšie pod nebom ti #I#sľubujem,#-I# že nič   zlé nepostihne ani teba, ani tvojich druhov a nikomu na svete   neprezradím, čo mi povieš. Hovor a aspoň zopár slovami ukonči môj   nesmierny zármutok, obráť môj neznesitelný žiaľ na vytúženú   radosť!“
    </tei:p>
    <tei:p>
     Vyslovila to tak vrúcne a s toľkým dojatím, že jej celú tvár   zaliali slzy. Cit premohol aj Reného, ktorý tam dotiaľ stál ako   skamenený. Obmäkčený týmto predstieraným žiaľom sklonil sa k panninej   ruke, začal jej ju bozkávať a hojne kropiť slzami.
    </tei:p>
    <tei:p>
     „Vznešená dcéra veľkého pašu,“ vravel, „pred tebou stojí vinník,   ktorého život doma už oplakali a teraz ho máš ty vo svojej moci. Ak   je dakto hoden trestu, tak som to ja a nie Don Varlet. Lebo hoci on   vzal, čo ti bolo najmilšie, mojou vinou si to nedostala späť, aj keď   sa naskytovalo tisíc príležitostí. Na otázku ti odpovedám priamo a   stručne: Pred niekoľkými rokmi, keď sa mocný pán tejto krajiny vracal   z Jeruzalema domov, prepadli ho pod Táborom arabskí lotri. On po   krátkej obrane síce utiekol, ale to, čo hľadáš, ostalo aj s dvoma   zajatými služobníkmi v rukách zbojníkov. Teraz však netreba, ani niet   kedy rozprávať o šťastlivom oslobodení a nájdení. Iba toľko sa chcem   ešte spýtať: Nemalo to dajaký znak, preukázaním ktorého by padli   všetky ostatné pochybnosti?“
    </tei:p>
    <tei:p>
     A keď pašova dcéra s chvejúcimi sa perami prisvedčila, odhalil si   René na prsiach odev, ukázal krvou podliatu podobu hviezdy a   povedal:
    </tei:p>
    <tei:p>
     „Je to ono?“
    </tei:p>
    <tei:p>
     Keď zazrela znak, čo si až doteraz starostlivo uchovávala v   pamäti, v očiach sa jej zatmelo a zovrelo jej srdce. Nesmierna radosť   ju obrala o všetky zmysly, ohromená prestala vnímať, zarazilo jej   dych, stuhnutá krv prestávala v žilách kolovať, hybké údy jej   zmeraveli, hlava ovisla. Chvejúce nohy sa pod ňou podlomili a už-už   jej hrozilo, že padne na zem. No René k nej priskočil, tuho jej   stískal prsty, čím ju priviedol k vedomiu a ochránil od mdlôb. Ale   ešte aj potom stála ako stĺp a keď si o chvíľku zhlboka vzdychla,   rozklenula zmeravené ruky a za ronenia sladkých sĺz zvolala:
    </tei:p>
    <tei:p>
     „Vraciaš sa mi teda, vraciaš sa! Aká som šťastná. Nadarmo som sa   neprestajne na teba nevyzvedala. Nie veru! Ach…“
    </tei:p>
    <tei:p>
     A z jej oživených úst bol by utrápený René počul aj viacej   podobných prejavov radosti. Obával sa však ešte väčších útrap, ak by   dačo začulo služobníctvo nablízku. Pripomenul jej sľub, ktorým sa   predtým zaviazala, a aby ju teraz aspoň trochu utíšil, povedal:
    </tei:p>
    <tei:p>
     „Panna, podozrenie proti mne vzbudzuje už to, že tu zotrvávam   toľký čas. A tvoj vzrušený hlas, ktorým neprestávaš prejavovať svoju   radosť, vrhá ma do smrteľného nebezpečenstva. Čo si toľko rokov   hľadala a nemohla oželieť, hľa, teraz si nečakane dosiahla, našla si   to vďaka svojim vtipným otázkam. No aj tak by si to bola mala, veď   preto som vystavil svoju hlavu storakým nebezpečenstvám. Aby sa tak   stalo, splň mi jednu prosbu, jednu oprávnenú žiadosť. Ak odmietneš,   uvedom si, že všetko znovu stratíš, a to nenávratne. Radšej umriem,   než by tvoja radosť nemala byť aj mojou radosťou.“
    </tei:p>
    <tei:p>
     Dala mu za pravdu, ovládla sa, a keďže chcela neodkladne poznať   jeho žiadosť, vyšla k Van Stiphoutovi a poslala ho späť do krámu,   žeby jej priniesol dačo iné. Vypravila s ním aj sluhu, aby sa ho na   čas zbavila a jej dlhší rozhovor s Reném nevzbudil uňho nijaké   podozrenie.
    </tei:p>
    <tei:p>
     O čom sa medzitým zhovárali, akú odmenu pýtal René za vrátenie   strateného pokladu, vedeli len oni a nikto iný. Pravda, keď panna   videla, že im nehrozí nijaké nebezpečenstvo, vo všetkom sa dôverne   podvolila Renému. Mala si vymyslieť iba spôsob, akým by splnila svoj   sľub, a potom to oznámiť Van Stiphoutovi. Takto chceli obaja   dosiahnuť vytúžený cieľ.
    </tei:p>
    <tei:p>
     No, žiaľ, ľudské sľuby aj nádeje bývajú často klamlivé! Po odchode   pašovej dcéry Fatimy sa René tešil priam tak, akoby už mal v rukách   to najväčšie bohatstvo a ukazoval ho doma Don Varletovi. Van Stiphout   však uvažoval ináč, s rozdielnou mienkou o všetkom každú chvíľu   očakával, že ich úsilie vyjde nazmar, lebo práve v tom čase   zaneprázdňovali pašu povinnosti mimo Tripolisu. Nuž a ktože múdry   mohol veriť panne bez obáv? Aj keď chcela postupovať, ako sľúbila,   jej moc nebola o nič väčšia než jej vôľa a sľuby, hoci vedela, ako   možno prekabátiť a zaslepiť nielen oči strážcov v paláci, ale aj   obyvateľov celého mesta.
    </tei:p>
    <tei:p>
     Ako tak Van Stiphout o tom starostlivo uvažoval a neopúšťali ho   obavy o vlastný život i o Reného, ktorého mu zverili do ochrany,   slnko skončilo dennú púť, spočinulo v mori a
    </tei:p>
    <tei:p>
     #POEZIA#
    </tei:p>
    <tei:p>
     #I#súmrak už prikryl zem siným, noc čiernym zas plášťom#-I#
    </tei:p>
    <tei:p>
     #I#a všetko tam už začalo usínať v pokoja tíši,#-I#
    </tei:p>
    <tei:p>
     #-POEZIA#
    </tei:p>
    <tei:p>
     keď sa zrazu v meste strhol náramný krik. Spočiatku vari len zo   dvaja pobehovali po uliciach i rínkoch a väčšmi zavýjali, než   bedákali nad akýmsi nešťastím. Zburcovaní obyvatelia nato polonahí   povyskakovali z lôžok a rozháňali sa po meste nožmi, šabľami či   pištoľami alebo čo pochytili v tme na svoju obranu. Odhodlaní boli   zrejme na smrť dobiť každého, koho by im označili za nepriateľa. No   zhromaždený dav ešte nevedel, kde má koho prenasledovať, strašil iba   mesto i sám seba, až kým nepribehol akýsi posol a neoznámil príčinu   nepokoja, po čom sa ponáhľal za zločincami. Ešte len potom nastalo   pri bránach mordovisko, húfy sa tisli za ním, zaplavili morský breh,   z plného hrdla vyvolávali Fatimino meno a kupcom sa vyhrážali   pomstou.
    </tei:p>
    <tei:p>
     René sa prebral z hlbokého spánku a dokiaľ neporozumel kriku,   domnieval sa, že to podľa miestnej obyčaje vítajú tak slávnostne nový   mesiac. Ale keď počul ako ich približujúce sa hlasy preklínajú, ako   sa im vyhrážajú a pritom spomínajú pašovu dcéru Fatimu, vtedy   pochopil, že príčinou pobúrenia obyvateľov Tripolisu je oná Fatima.   Uvedomil si, že teraz už skutočne prichádza neodvratný koniec a   žalostne zaplatí za svoju slepú túžbu. I hodil sa Van Stiphoutovi k   nohám a s vedomím, že nadchádza posledná chvíľa, povedal:
    </tei:p>
    <tei:p>
     „Najmilší môj priateľ, už vidím, že sa spĺňa, čo si mi   predpovedal, keď si ma chcel zdržať doma. Ach, nešťastný odchod z   nášho kraja a ešte nešťastnejší príchod do tejto krajiny! Ale čo už   pomôže, ak sa ponosujem na celé nešťastie?! Presvedčený som, že by   som bol zomrel od žiaľu aj doma u otca. Ach, neborák môj otec Don   Varlet! No teba, Van Stiphout, mám ešte radšej než Dona Varleta!   Viacej si mi než Orestovi jeho druh Pylades cestou na Tauris! Ešte   viacej než Peirithos pre Thesea, ktorého sprevádzal do podsvetia a   tam sa dal z lásky k nemu roztrhať trojhlavému psovi! Ako sa ti   odslúžim, ako sa ti dostatočne odvďačím za všetku nesmiernu   oddanosť?!… Milostivé nebo, ktoré spravodlivo odmeňuješ cnosti aj   hriechy, posúď vnútra nás oboch, a o čo šľachetnejšie boli činy a   túžby Van Stiphoutove, požehnaj ho podľa zásluhy tým väčšou   odmenou!“
    </tei:p>
    <tei:p>
     A keď mu objímal nohy a pritom bedákal i ľutoval, že Van Stiphout   sa do nešťastia dostal bez vlastnej viny, dobehol k ich lodi s penou   na ústach dav rozzúrených obyvateľov mesta. Všetci boli totiž   presvedčení už vtedy, ako sa vyrútili z brán a uháňali k prístavu, že   iba tu nájdu pôvodcov takého opovážlivého činu. Ihneď vtrhli na   kotviace tam lode a bez ohľadu na akékoľvek zvyklosti národov   sputnali vinných i nevinných, zlých spolu s dobrými. Potom ich s   nadávkami a za bezohľadného zaobchádzania odviedli do mesta.
    </tei:p>
    <tei:p>
     Túto zúrivosť najväčšmi pocítili na vlastnom tele i majetku René s   Van Stiphoutom. Na lodi neostalo kúta, čo by neboli prezreli, ani   truhly, ktorú by neboli viac ráz prekutali, pričom všetko rozmetávali   a ničili. Potom sa všetci zúrivo oborili na majiteľov lode a iste by   im bola vtedy odbila posledná hodina bez akéhokoľvek súdu, keby ich   pred mukami neboli ochránili vojaci, ktorí dostali rozkaz doviesť ich   živých. A tak v tú noc neprišli o život, ale ich aj s ostatnými vrhli   do žalára. Obyvatelia však buntošili až do rána, niektorí strážili   vydrancované lode, iní behali so svetlom po všetkých cestách vedúcich   z Tripolisu a hľadali lotrov.
    </tei:p>
    <tei:p>
     Ráno, keď sa lepšie mohla vyšetriť táto neslýchaná udalosť, vyšiel   sám kádi aj s najvyššími hodnostármi mesta k moru a znovu čo   najpozornejšie poprezeral lode väzňov. No nadarmo. Odtiaľ sa odobral   do pašovej záhrady a pozrel si miesto, kde sa odohralo násilie, aj   trávnik, ktorý skropili krvou zavraždení Fatimini služobníci. Potom   vošiel do komnát pašovej dcéry a tam zistil, že všetko je v poriadku,   nedotknuté na svojom mieste, nič sa teda nestratilo. Napokon zavolal   čeľaď, povyzvedal sa na čas i priebeh nešťastia a potom rozkázal   predviesť väzňov. Najprv prefíkane sľuboval, že im daruje život, ak   mu prezradia pôvodcov včerajšieho zločinu, nato sa im zasa vyhrážal   ukrutnými mukami, ak ich budú zatajovať. No nezistil nikoho, čo by   mohol byť spolupáchateľom, tým menej pôvodcom a osnovateľom onoho   činu.
    </tei:p>
    <tei:p>
     Ked vypočúvali Reného, ten pomocou tlmočníkov ustavične odpovedal   iba jedno:
    </tei:p>
    <tei:p>
     „Nemyslíte, že ak by som ja bol spáchal to, z čoho ma chcete   usvedčiť, bol by som vari potratil všetok rozum, keby som čakal, až   ma polapíte?“
    </tei:p>
    <tei:p>
     Trochu ináč, ale v podstate to isté vravel aj Van Stiphout. Nič   iné nepočuli ani od janičiara, ktorého im podľa sľubu pridelil   kádi.
    </tei:p>
    <tei:p>
     „Od včerajšieho poludnia,“ vypovedal, keď ho palicovali po bruchu   a šľapách, „pod moju ochranu zverení kupci nielenže na svoj koráb nič   nepriniesli, ale až do vášho nočného príchodu z neho ani   nevykročili.“
    </tei:p>
    <tei:p>
     Výpoveď všetkých troch bola bezpochyby pravdivá, čo musel uznať aj   najväčší hlupák, ale ani tak ich nepustili na slobodu a v okovách ich   znovu vrhli do väzenia, nie však spolu, ale každého osobitne až do   rozhodnutia o ich osude.
    </tei:p>
    <tei:p>
     V Tripolise zavládol náramný strach, lebo obyvatelia vedeli, že   mnohí z nich zaplatia hlavou, až sa dozvie paša o hroznej udalosti. A   k čím väčšej ostražitosti zaväzovala dakoho povinnosť, tým väčšmi mu   chladla v žilách krv a zmocňovalo sa ho čoraz väčšie zúfalstvo najmä   potom, keď sa na more i po pevnine rozoslaní prenasledovatelia   zločincov vrátili s prázdnymi rukami. Veru nejeden z Fatiminých   sluhov utiekol a záchranu hľadal v rýchlosti svojich nôh. Zo všetkých   najväčšmi tŕpol kádi, lebo čím vyššie miesto zastával, teraz ho   očakával tým hlbší pád, paša odovzdal totiž predovšetkým jemu do   ochrany aj Fatimu aj celý dvor. Kádi si teraz od strachu, hrôzy a   hnevu zúrivo trhal bradu a akoby tratil rozum, bezradne behal po   uliciach.
    </tei:p>
    <tei:p>
     Na večer toho dňa zablysla ešte akási nádej dostihnúť zločincov a   možno preto vypustil kádi pochytaných väzňov, ešte aj Reného a Van   Stiphouta, hoci výpovede niektorých služobníkov z pašovho paláca   vrhali na nich určité podozrenie. Z predmestia pribehol totiž akýsi   človek a rozprával, že sa u neho šesť dní zdržiavalo nejakých   jedenásť chlapov. Tvárili sa, že potrebujú odpočinok, lebo prišli   vraj až z najvzdialenejších končín Perzie a putujú do Mekky. Ale   včera bez poďakovania za poskytnuté prístrešie tajne odišli a či už v   náhlivosti alebo náročky, aby svoj útek neprezradili, zanechali u   neho jednu plnú truhlu. Dobre by teda bolo, keby sa ta kádi vybral,   truhlu otvoril a z jej obsahu sa dačo dozvedel o tých ľuďoch. Na túto   správu bežal kádi do spomínaného domu a nečakaná radosť dodávala jeho   nohám silu. No tešil sa predčasne, lebo keď truhlu vylomili, plná   bola veľkých kameňov. Týmto darom sa teda pocestní odmenili   majiteľovi domu za prístrešie. Predsa však v pelechu, kde ležiavali,   našiel viacej zvinutých papierov a na jednom z nich bolo   napísané:
    </tei:p>
    <tei:p>
     „Spanilá dcéra jasného Ibrahima, mne najmilostivejšia,   najláskavejšia panna.
    </tei:p>
    <tei:p>
     Iba som počul o Tvojej spanilosti, najľúbeznejšia zo všetkých   panien, a už to vo mne zapálilo takú lásku k Tebe, že ma aj spoza   toľkých morí priťahovala do tohto mesta väčšmi, než magnet priťahuje   železo. A o čo mocnejšie i neuhasiteľnejšie horím od onej   blahoslavenej chvíle, keď mi dožičilo nebo zazrieť Tvoju tvár,   nevedel by som vysloviť, aj keby som mal čo aký dar jazyka, nevedel   by som to opísať, hoci by som bol aj aký učený. Čo je láska, vie iba   ten, komu zranil srdce Venušin syn šípom sladkosti… Ach, isteže sú   nešťastní a opustení smrteľníci, čo nemôžu obsiahnuť liek od osoby,   pre ktorú ich zranil Cupido! Všetci musia zhorieť, lebo nič iné   nemôže ukojiť a uhasiť ich pálčivosť ako ten, čo ju roznietil. Ach —   ale čo z toho? Prichádzam o rozum i zdravie, lebo viem, že nemôžem —   nemôžem, ja nehodný, Tebe vznešenej predložiť svoju najponíženejšiu   prosbu, hoci iste máš porozumenie, ó najrozkošnejšia, pre moju túžbu!   Dovoľ mi omdlievajúcemu, dovoľ mi aspoň padnúť k Tvojim nohám a   vypočuť z Tvojich najdrahších úst aspoň jedno jediné potešujúce   slovo! Už za to samo je ochotný umrieť v Tvojich službách, ó, hodna   mena Mohamedovej dcéry a manželky Aliho, nehodný Aboris.“
    </tei:p>
    <tei:p>
     Toto písmo, hoci sa zdalo iba akýmsi prvopisom pripravovaného   listu, presvedčilo kádiho i všetkých, ktorí ho čítali, o bezočivej   láske podpísaného Aborisa i jeho výčine. Verili, že on bol tým   Plutom, ktorý násilne uniesol Proserpinu. Nemeškali to teda oznámiť   pašovi a zároveň čo najrýchlejšie vyslať za zbojníkmi pohon. Kádi   odoslal pašovi aj spomínané Aborisovo písmo spolu s listom, kde   oznamoval včerajšie nešťastie. Pravdaže, vykrúcal sa z viny a   ospravedlňoval svoje nedbajstvo, a aby tým skôr utíšil pašov hnev,   dodal, že Fatima utiekla dobrovoľne. Podľa svedectva celého dvora   bola vraj v ten deň neobyčajne zamyslená, vzrušenie sa jej zračilo i   na tvári a nič nejedla, ani nepila. Večer na mrku vzala so sebou   dvoch sluhov a odišla do záhrady, čo predtým nikdy nerobievala. O jej   dobrovoľnom úteku však najväčšmi svedčí to, že ani len nevykríkla,   nevolala o pomoc, keď vraždili jej sluhov. List zakončil sľubom, že   mu oboch čoskoro privedie na zaslúžené potrestanie, aj keby mal   prebrázdiť za nimi všetky moria.
    </tei:p>
    <tei:p>
     A keď kádi odoslal po poslovi túto správu pašovi, vybral sa i sám   na pohon. Vyberaných vojakov vypravil na dvoch ľahkých koráboch a   lodníkom rozkázal, aby sa zo všetkých síl i za nepriaznivého vetra   ponáhľali k mestu Tripolis di Barbaria. Vedel totiž, že tam býva   akýsi vychýrený lotor Aboris, ktorého synom bol akiste aj onen   falošný pútnik.
    </tei:p>
    <tei:p>
     No kádi — ako už vieme — ešte pred svojím odchodom poprepúšťal na   slobodu všetkých nevinne uväznených a dovolil im zdržovať sa v meste,   dokiaľ sa ktorým len bude páčiť. Chudák René však už nemal čo robiť v   Tripolise! Nebolo už Fatimy, ktorá bola cieľom i korunou jeho cesty.   A kto mohol s istotou dúfať, že sa dakedy vráti? Zamilovaný Aboris   určite s ňou uháňal na také miesto, na ktoré si nik ani len   nepomyslí! Akiste vynaloží radšej všetko úsilie, aby znemožnil   odhalenie úkrytu a Fatimu nestratil. A keby ju predsa len mal   stratiť, či ju v tej chvíli vlastnou rukou nepošle na druhý svet? Keď   ľúbosť ostáva neukojená, mení sa v hnev, zúrivosť i nenávisť a   milujúceho pri každej možnej príležitosti popudzuje, aby sa pomstil   za seba aj za milovaného. Láska neznáša súperenie a ak sama   neobsiahne cieľ svojej túžby, všemožne sa usiluje, aby ho ani iný   nedosiahol. Veru neraz už švárnemu bola na záhubu práve jeho krása. A   keby aj kádi zbojníka Aborisa dochytil, Fatimu z jeho rúk vytrhol a   bez akejkoľvek ujmy ju priviedol domov, aká ešte nádej ostáva Renému?   Jeho túžba i smelosť beztak až doteraz boli priam slepé a keď sa   predbežne neovládne, nevedno veru, či si zaslúži chválu alebo hanu.   René aj skutočne všetko pochopil, a hoci mu to bolo proti vôli, videl   všetko jasne. A tak sa čoraz väčšmi sužoval trpkosťou a žiaľom.   Nedbal predtým, že ho uvrhli do žalára, a bez strachu očakával smrť,   lebo už doma sa odovzdal do rúk osudu. Svojím smelým skonom chcel   dokázať predovšetkým Fatime, že si väčšmi cení jej šťastie než   vlastný mladý život. Za onej búrlivej noci skrslo v ňom zrazu   podozrenie, že Fatima mu prefíkane nasľubovala všetko, len aby ho tým   skôr zdržala. A keby sa aj iní neboli vtedy museli zodpovedať, oboch   by boli potrestali prísnejšie, než si zaslúžili. Ale keď ho   predviedli pred kádiho s otázkou, či neskrývajú na svojej lodi pašovu   dcéru, srdce mu zovrela bolesť. Nič ho nevedelo potešiť ani potom,   keď znášal dôsledky onej udalosti, lebo sa utvrdzoval zasa v pôvodnej   myšlienke, že Fatima mienila utiecť k nemu!
    </tei:p>
    <tei:p>
     Z udalostí teda vyvodzoval Fatiminu náklonnosť k sebe, znovu   obnovil svoje predsavzatie a opäť sa rozhodol hľadať ju do posledného   dychu hoci aj po celom svete.
    </tei:p>
    <tei:p>
     Van Stiphout však nesúhlasil s jeho úmyslom a prosil i odhováral   ho od toho, ako len mohol. Ba zastrašoval ho, že ak neodstúpi od   svojho zámeru, nechá ho medzi pohanmi a sám sa vráti domov. No   napokon nepresvedčili ho ani tak závažné dôvody, ktorými ho René   chcel získať (lebo nik nie je povinný ratovať iného z nebezpečenstva,   ak by mal i sám padnúť doň alebo do ešte väčšieho), ako bezpríkladná   láska, ktorú voči nemu prechovával mladík. A preto každé nešťastie,   čo mohlo postihnúť Reného, pokladal Van Stiphout i za svoje   nešťastie. Keďže predvídal i väčšie nebezpečenstvá, než je smrť, ako   mohol odolať jeho žalostným prosbám? Nuž naostatok predsa len   súhlasil s Reného odvážnym zámerom, ale zároveň mu vymedzil hranice.   Hoci mu podobná smelosť chýbala, radu mal vždy naporúdzi a mienil   postupovať jedine podľa svojej rozvahy.
    </tei:p>
   </tei:div>
   <tei:div type="chapter">
    <tei:head>
     René odchádza hľadať Fatimu, jeho loď   na mori stroskotá a sám sa dostáva do nevôle
    </tei:head>
    <tei:p>
     Nevedno, aký našiel Van Stiphout liek na vyhojenie Reného rany a   akým spôsobom ho upokojil. No čoskoro vyplávali z Tripolisu di Soria   a možno sa ponáhľali za kádim k Tripolisu di Barbaria. Ako sa   vzďaľovali, strácali z očí mešity s okrúhlymi vežami, paláce i zámky   a celé mesto, takže keď onedlho pozreli za seba alebo pred seba,   obklopovali ich len vody šíreho mora. Počasie bolo také príjemné, že   si lepšie nemohli ani želať. Obloha jasná, bezoblačná, more pokojné a   priaznivý vietor mierne pofukoval až do západu slnka. Ale práve vtedy   sa všetkým zachmúrili tváre, lebo
    </tei:p>
    <tei:p>
     #POEZIA#
    </tei:p>
    <tei:p>
     #I#štvoro vetrov zrazu zhvižďalo nad pokojnou loďou,#-I#
    </tei:p>
    <tei:p>
     #I#zo štyroch strán sveta dujúc…#-I#
    </tei:p>
    <tei:p>
     #-POEZIA#
    </tei:p>
    <tei:p>
     Hoci dostali od svojho kráľa Aiola iný rozkaz, naprotiveň mu   pretrhli mocné reťaze, čo ich sputnávali, vylámali železné dvere na   jaskyniach, kam ich zatváral, naraz stade vyleteli a
    </tei:p>
    <tei:p>
     #POEZIA#
    </tei:p>
    <tei:p>
     #I#s náramným hukotom začali hned preukrutnú vojnu.#-I#
    </tei:p>
    <tei:p>
     #I#Južný sa valil na provu lode, odzadu#-I#
    </tei:p>
    <tei:p>
     #I#udrel zas severák. Do bokov korábu besno#-I#
    </tei:p>
    <tei:p>
     #I#z východu jeden zaťal, druhý od západu slnka.#-I#
    </tei:p>
    <tei:p>
     #-POEZIA#
    </tei:p>
    <tei:p>
     Väčšej víchrice nebolo už ani treba, vetriská nemuseli sa   vystatovať všetkou svojou silou, lebo čo bolo na lodi z dreva,   zmenilo sa čoskoro na triesky, a čo sa dalo rozdriapať, obrátilo sa   na márne zdrapy a pazderie. A tak po krátkom vzdore
    </tei:p>
    <tei:p>
     #POEZIA#
    </tei:p>
    <tei:p>
     #I#vzdali sa víťazom veslá, laná, vzdali sa plachty,#-I#
    </tei:p>
    <tei:p>
     #I#vzdal sa, hoci aj neskôr, presile sťažeň — padol#-I#
    </tei:p>
    <tei:p>
     #I#a pádom zdrúzgal palubu, pritom lode dno prebil,#-I#
    </tei:p>
    <tei:p>
     #I#takže jej hrozila skaza.#-I#
    </tei:p>
    <tei:p>
     #-POEZIA#
    </tei:p>
    <tei:p>
     Dalo by sa očakávať, že po toľkom vyčíňaní vetry stíchnu, že ich   prešiel hnev i zúrivosť, lebo aj plavcov usužovali až na smrť a   pozbavili ich všetkých prostriedkov, aby sa mohli dajako dostať zo   šíreho mora na pevninu. Neborákom na lodi však vôbec nemienili   ponechať ani tú najmenšiu nádej na záchranu života a ich doterajšie   nešťastie malo byť iba začiatkom ešte väčšej a oveľa strašnejšej   pohromy. Lebo vetriská
    </tei:p>
    <tei:p>
     #POEZIA#
    </tei:p>
    <tei:p>
     #I#po nebi roztrúsené oblaky zohnali k lodi.#-I#
    </tei:p>
    <tei:p>
     #I#Aby ich triumf bol takto ešte slávnejší,#-I#
    </tei:p>
    <tei:p>
     #I#vzbúrili z priepastných hlbočín celé more do výšav.#-I#
    </tei:p>
    <tei:p>
     #I#A vtedy smrť neodvratná stála tam pri nich, hrôzou#-I#
    </tei:p>
    <tei:p>
     #I#tŕpli im údy, ľadový pot zalieval im čelá.#-I#
    </tei:p>
    <tei:p>
     #-POEZIA#
    </tei:p>
    <tei:p>
     Nič horšie ich už nemohlo ani postihnúť. Či pozreli hore, či   upreli pohľad dolu, ohrozovalo ich toľko nebezpečenstva, že   prevyšovalo ešte aj Eneove útrapy, o ktoré sa mu postarala rozhnevaná   bohyňa Juno. Koľko ráz sa len v mračnách zablyslo (a blýskalo sa   ohnivo bez prestania), toľko hromov sa zosypalo na loď. More sa vše   rozčeslo na dvoje a zvrhlo ich až na svoje dno, akoby im ukazovalo   ich blízky hrob. Zavše sa vzopälo a vyšmarilo ich takmer až po   oblohu, odkiaľ sa rútili zasa do hlbín, pričom zo všetkých strán bili   do nich ozrutné vlny. A loď už horela zvrchu od bleskov a zospodu   valili sa do nej cez diery mohutné prúdy vody, takže kapitán všetkých   vyzval, aby sa nik nezdržiaval dnu v lodi, lebo tam bez pomoci   zahynie. Radil im odtŕhať dosky, na ktorých sa mohli ešte azda   zachrániť.
    </tei:p>
    <tei:p>
     Všetci poslúchli kapitána a usilovne si obstarávali poslednú   možnosť záchrany. No René akoby prišiel o rozum a nevidel, čo sa   okolo neho robí. Celý zmeravený neprestajne iba opakoval: Priateľ môj   milovaný… Van Stiphout pochopil, čo tým chce povedať, že sa väčšmi   trápi kvôli nemu než kvôli vlastnému životu. A preto, aby mu uľahčil   posledné chvíle, povedal:
    </tei:p>
    <tei:p>
     „Nepoddávaj sa tomu a nezväčšuj tým svoje i moje muky! Nuž isteže   priateľstvo nás oboch priviedlo do tohto nešťastia. Rád si mal a čo   si si zamiloval, hodno bolo všetkých útrap. Ver mi, za svoju lásku   obsiahneš hojnú odplatu. I ja som mal rád a kedže som natoľko   prepadol tomuto citu, chcel som byť obľúbencovi druhom v dobrom i   zlom. Nesužuj sa, odslúžil si sa mi za moju lásku. No odvďačíš sa mi   ešte väčšmi, ak dodržíš sľub, ktorým si sa mi pod prísahou zaviazal   ešte doma, a podľa toho sa teraz úplne odovzdáš do mojej   ochrany.“
    </tei:p>
    <tei:p>
     Po týchto slovách zodvihol polomŕtveho Reného a na pleciach ho   vyniesol spomedzi plameňov ako kedysi Anchisa jeho syn z horiacej   Tróje. Potom Reného zložil do pripútaného člna, v ktorom sa chcel s   ním zachrániť. No vrátil sa ešte po čosi na loď a zatiaľ mohutná vlna   pretrhla lano, ďaleko odhodila člnok aj s Reném, takže ho Van   Stiphout už viacej ani nezazrel.
    </tei:p>
    <tei:p>
     Vlnobitie dohnalo po čase čln k pobrežiu, kde sa Níl, v jazyku   miestneho obyvateľstva zvaný Abavi, vlieval jedným ramenom do   Stredozemného mora. Tam sa René prebral z mdlôb a veľmi sa čudoval,   že ešte žije, no ešte väčšmi ho udivilo, že sa tak šťastlivo   zachránil z nebezpečenstva smrti. A keď si to plne uvedomil, potešil   sa síce, že sa nestal potravou rýb, ale ihneď si spomenul, čo všetko   stratil, aká budúcnosť ho očakáva, a mráz mu prešiel po chrbte, srdce   mu išlo puknúť od žiaľu i strachu. Aby sa zbavil týchto skľučujúcich   pocitov, pozoroval od rána, keď ho vlny vyhodili na pevninu, až do   mrku more, či podobné šťastie nedoženie k nemu aj Van Stiphoutovu loď   s druhmi. No márne. Ďaleko bol on od nich a oni od neho a veru nedalo   sa dúfať, ani utešovať nádejou, že sa dakedy ešte stretnú.
    </tei:p>
    <tei:p>
     Až do večera sa René túlal po brehu a od mora neodišiel ani na   krok. A bol by tam ostal aj celú noc, keby ho stade neboli odplašili   všelijaké vodné potvory, čo po západe slnka vychádzali vždy z mora i   z Nílu na súš, aby sa napásli. Ako začali vykúkať z vody a vyliezať   na brehy, Reného tak vydesili, že ušiel od člna a utekal až do úmoru.   Hoci už nevládal, predsa išiel ďalej, lebo radšej sa chcel dostať do   rúk hocakým ukrutníkom, než zmiznúť v bachore nejakej obludy. Po   istom čase sa už domnieval, že sa dosť vzdialil od mora i rieky a že   nablízku musí byť nejaká osada, keď sa zrazu prepadol do akejsi jamy   a rovno dačomu živému na chrbát. Jeho strach sa ešte zväčšoval najmä   vtedy, keď sa v úzkom priestore ležiaca potvora pohla a pokúšala sa   vstať, pričom škrípala zubiskami. René sa usiloval stade vydriapať,   ale vždy sa zrútil dolu a kamkoľvek sa pohol, ihneď sa odrazil späť.   Plný zúfalstva z nevydarených pokusov dostať sa z priepadliska, s   veľkým strachom očakával ráno, ktoré mu vari vnukne dajaký spôsob,   akým by sa vyslobodil z tejto strašnej hospody. Zatiaľ sa všemožne   varoval priblížiť k hlave obludy, ktorá mu ináč pre úzky priestor   nijako nemohla ublížiť.
    </tei:p>
    <tei:p>
     Keď na svitaní pomaly už rozoznával podobu svojho   spolukvartieľnika, videl, že je vysoký a veľký ako vôl, aj nohy mal   podobné, chrbtom, chvostom i hrivou pripomínal koňa a zubiská mal ako   diviak. Opäť sa zľakol a znovu sa pokúšal dostať z tohto kvartieľa.   Ale aj zvera sa zmocnil ešte väčší nepokoj než cez noc, nemohol už   vydržať na sebe nevítaného spoločníka, ani tiesňavu jamy. Koľko ráz   sa pokúsil s náramným stonaním vstať, toľko ráz ťažko dochrámaný   padol dolu. A tak sa tam obaja mordovali až do východu slnka, kým ich   stade nevytiahli tamojší sedliaci, ktorým táto pasca patrila.
    </tei:p>
    <tei:p>
     V tom kraji žilo totiž veľa vodnej zvere, ktorá vydržala rovnako   vo vode ako i na vzduchu. Najmä cez noc sa často zdržiavala na súši a   ohromne nivočila obyvateľom zbožie. Z týchto potvor vynikala práve   tá, ku ktorej sa nechtiac dostal René, a pretože sa veľmi ponášala na   koňa, volali ju vodným koňom. Proti škodám, čo spôsoboval, bránili sa   tamojší sedliaci takým jednoduchým spôsobom ako aj naši gazdovia:   Okolo siatiny vykopú hlboké a pri vrchu rozšírené priekopy, do   ktorých takýto žnec padne, keď sa opováži do zbožia. Veľká váha tela   ho stiahne až na úzke dno jamy, kde sa nemôže ani pohnúť, takže sa mu   stade nikdy nepodarí vyslobodiť a za svoju pažravosť životom zaplatí   majiteľom poľa, keď ho tam pristihnú.
    </tei:p>
    <tei:p>
     A priam aj vtedy prišli spomínaní sedliaci zistiť úlovok práve k   jame, kde čakal René na pomoc. Keď nazreli dolu a zbadali Reného,   naľakali sa, lebo ho s istotou pokladali za černokňažníka, ktorý   priletel odniekiaľ z tmavej Afriky na šarkanovi a zrútili sa ta. No   keď pod ním rozoznali zdýmajúceho vodného koňa a René im ich rečou   horko-ťažko vysvetlil svoje položenie, pustili sa do náramného   smiechu, rehotali sa z plného hrdla a vyskakovali od radosti z   dvojnásobného úlovku.
    </tei:p>
    <tei:p>
     Najprv vytiahli z jamy Reného na povrazoch, ktorými boli opásaní,   a potom sa pustili do potvory. Dotiaľ ju bili a tĺkli rozličnými   zbraňami, kým nevypustila poslednú paru a oni sa nespotili do nitky.   Keď sa sedliakom všetko tak zdarilo a aj zabitého zvera vytiahli z   priekopy, vrátili sa i s úlovkami do dediny. Tam sa Reného začali   vyzvedať, či má peniaze a kde ich ukrýva. No keď on ustavične tvrdil,   že peňazí nemá, stiahli z neho šaty a rozpárali na nich každý švík.   Po takom presvedčivom zistení, že peňazí skutočne nemá, sputnali ho a   hodili do akejsi maštale až do rozhodnutia o jeho osude.
    </tei:p>
    <tei:p>
     O niekoľko dní ho aj s inými väzňami odviedli v okovách na trh do   mesta Damietty, iným menom Pelusium, ktoré svojho času mali možnosť   spoznať Uhri, keď sa zúčastnili križiackej výpravy na Jeruzalem, aby   ho vytrhli z rúk mohamedánov. V tomto meste predávali na rínku — ako   u nás hovädá — všetkých zajatých cudzincov, čo nechceli prestúpiť na   Mohamedovu vieru.
    </tei:p>
    <tei:p>
     Ako tam tak stáli, šiel tadiaľ náhodou istý káhirský kupec, ináč   rodený Arab koptického náboženstva, a keď videl, ako sa trhovci   jednali o Reného, prišlo mu zrazu ľúto jeho roztomilej mladosti.   Pristúpil hneď k otrokárom a bez akéhokoľvek tŕženia vyplatil za neho   požadovanú sumu. René mal teda šťastie, lebo akiste by bol pochodil   horšie, keby sa bol dostal do vlastníctva dajakého mohamedána.   Najlepšie to vedia tí, čo na vlastnej koži skusujú od nich tak málo   ľudského citu, no tým viacej prinucovania do úmornej a skôr dobytku   svedčiacej roboty, bitky aj útrap a naostatok neraz i ukrutnú smrť.   Mohamedáni sa totiž domnievajú, že im patrí nielen úžitok z práce   otroka, ale aj nešťastníkov život.
    </tei:p>
    <tei:p>
     Za chvíľu si tento Arab natoľko Reného obľúbil, že len čo vyšli z   Damietty, rozkázal mu strhnúť z rúk i nôh okovy, ba sa i zaprisahal a   prisľúbil mu, že ho po splnení istej nedlho trvajúcej a ľahkej úlohy   prepustí do rodného kraja, ak bude po ňom túžiť. No keby sa nemienil   vrátiť, zaviazal sa, že mu bude u neho dobre až do smrti. No pri tom   všetkom neprestával ho prehovárať, aby si kvôli väčšej bezpečnosti   vymenil svoje šaty za oblek, aký sa nosí v tamojšej krajine. René ho   počúvol, hoci sa predtým pre isté háklivé dôvody rozhodol ináč. A   táto Arabova láskavosť nesmierne na neho zapôsobila, aj keď sa   prevažne zakladala iba na sľube. René veru takéto šťastie nemohol   očakávať ani vo sne, ale predsa mu srdce prenikla ostrá bolesť,   kedykoľvek si spomenul na udalosti spred niekoľkých dní. Sužoval sa v   duši, že už neuvidí Dona Varieta, že stratil Van Stiphouta, a ešte ho   trápilo i to, že Fatima nemohla splniť svoj sľub. Zdalo sa však, že   všetko sa nenávratne pominulo, nebolo by teda rozumné želieť za tým —   a tak si spôsobovať nové bolesti. O otca ho osud celkom neobral, po   čase mohol sa k nemu vrátiť, ak mal podľa sľubu svojho pána dostať   slobodu, veď dala sa prekonať aj taká diaľava z Káhiry domov. No   zatiaľ si iste veľa vytrpí, keď už teraz zakusuje toľko úzkosti. Kým   dosiahne úplnú slobodu, bude sa musieť ozbrojiť trpezlivosťou, ktorá   je v trápení najlepším liekom. Jeho totožnosť osvedčujúce listy, čo   si priniesol z domova i čo dostal v Tripolise, zostali na lodi. A   keby ich aj mal pri sebe, samy listy by mu nič nepomohli. Ak by mal   peniaze, ktorými by sa mohol vykúpiť, mohli by mu väčšmi poškodiť než   osožiť, lebo to by nasvedčovalo, že je zámožný, a žiadali by od neho   dvojnásobnú, ba vari aj trojnásobnú cenu. Najlepšie teda urobí, ak sa   o svojich rodičoch ani nezmieni a vlastné nešťastie si uľahčí tak, že   bude svedomite plniť pánovu vôľu.
    </tei:p>
    <tei:p>
     Ako sa René rozhodol, tak aj urobil. Keď sa ho kupec spytoval na   rodinu, ochotne odpovedal a z jeho rečí sa dalo vyrozumieť iba toľko,   že si ho ako sirotu vzal k sebe istý milosrdný Benátčan a od mala ho   vychovával až doteraz. A svojou poníženosťou, poslušnosťou a   prívetivosťou si René už cestou získal Arabovu priazeň, ktorá bola   nepochybne prísľubom jeho šťastnej budúcnosti. Prejavovalo sa to   najmä v tom, že kupec s ním nezaobchádzal ako pán so sluhom. Pravda,   Renému mohol byť takýto obrat v osude aj na škodu, no Arabovi jedine   na úžitok.
    </tei:p>
    <tei:p>
     Keď nasadli na loď s rozmanitým tovarom, plavili sa proti prúdu,   čoskoro zanechali dolný Egypt a prišli na miesto, kde sa Níl   rozdvojoval a jedno z ramien sa rozchádzalo ešte na troje. Odtiaľ už   nebolo ďaleko do Káhiry. Tam museli pre nepriaznivý vietor zastať.   Arab sám chodil zamyslený po brehu, zrazu však zbadal, že po piesku   sa za ním ženie zver, ktorého veru dobre poznal. Začal kričať i   rukami privolávať na pomoc svojich sluhov. Všetci sa ihneď rozbehli k   nemu, ale prvý tam bol René. Priskočil v poslednej chvíli, ked už   potvora kupca doháňala. Odrazil ju od neho, ale tým ju popudil proti   sebe. Chmatla ho za nohu a nebezpečne ho poranila. A René by tam bol   iste zahynul, keby neboli pribehli ostatní sluhovia, ktorí tohto   nepriateľa srdnato obkľúčili a nemilosrdne zahlušili.
    </tei:p>
    <tei:p>
     Tento živočích aj s mnohými inými čudesnými potvorami je   obyvateľom Nílu, ale iba v noci. Cez deň sa s obľubou pohybuje na   súši, smelo si vykračuje alebo sa zakráda a utajuje, keď si zháňa   dajakú živú potravu. Najradšej má ľudské mäso. Keď človeka zožerie,   plače vraj nad jeho kosťami — no nie azda preto, že ho zmárnil, ale   že nemá ešte jedného, čo by ho mohol podobne pochovať. Liahne sa z   vajca takej veľkosti, ako je husacie. Mater znáša vajcia na jedno   miesto a tam na nich sedí. Keď sa tento živočích z vajca vykľuje, na   počudovanie rastie cez celý svoj život, a tak často sa vyskytujú i   vyše osemnásť lakťov dlhé potvory. Zver má štyri krátke nohy s dlhými   pazúrmi, husté zuby sa mu pri zavretí čeľustí zasekujú do seba ako   hrebene. Spodnou škraňou nikdy nehýbe a keď otvára papuľu, dvíha iba   hornú. Jazyk nemá, patrí medzi nemých. V behu je vynikajúci, takže   keď uteká, nik ho veru nedohoní; keď niekoho naháňa, nikto mu   neunikne, ak beží rovno. Kto však pozná jeho spôsoby a vrtko   kľučkuje, zachráni sa pred jeho bruchom, lebo potvora nemá v tele   nijakých zhybov, a preto jej otáčanie zaberie veľa času. Ak ju   obyvatelia dakedy pristihnú a chcú ju zahlušiť, prepichnú jej brucho,   lebo na chrbte má takú tvrdú kožu, že sa jej nechytá a odskakuje od   nej i najostrejší paloš.
    </tei:p>
    <tei:p>
     Spomínaný živočích sa volá krokodíl. Ako nebezpečne vie pohryznúť,   skúsil na sebe René. Hoci sa mu do lýtka zadrapol iba zvrchu, ihneď   mu rana začala opuchať, a veru bol by o niekoľko hodín naisto   zahynul, keby neboli na lodi vedeli chytro pripraviť účinný liek z   prostriedkov, čo mali poruke. Na ranu mu priložili obväz so soľou   namočenou v tuhom octe, takže onedlho spľasla celá opuchlina a   čoskoro mohol chodiť. Tento účinný liek je o to podivuhodnejší, že je   veľmi lacný a hojivo pôsobí aj pri mnohých iných chorobách. Používa   sa ako pri pohryzení krokodílom, tak i pri uštipnutí osou. Pomiešaný   s teľacím lojom hojí vredy na hlave, pri bolestiach žíl ho   priväzujeme na lopatky a často kropíme teplou vodou.
    </tei:p>
    <tei:p>
     Potierame ním opuchnuté ďasná, s olejom pomiešaný dávame zasa na   popáleniny. Spolu s origantom, medom a hyzopom lieči uštipnutie   hadom, ba i hovädá stratia svrab, ak ich natierame týmto liekom.
    </tei:p>
    <tei:p>
     Keď sa vietor utíšil, odišli z miesta, kde Reného postihlo   nešťastie pri zachraňovaní jeho pána. Prekonali dobrých päť míl   plavby a dostali sa do hlavného toku Nílu, potom sa plavili ešte   štyri míle a už boli v Káhire. Toto mesto — nazývané ináč aj Tostat,   Alkair, Mesr — leží v strednom Egypte, ktorý kraj tamojší obyvatelia   volajú Bostani. Že je Káhira naozaj veľké mesto, nasvedčovalo   množstvo ulíc, ktorých malo štyriadvadsaťtisíc. Aj mešít čiže   mohamedánskych kostolov tam bolo nemálo, len tých s vežami možno   narátať šesťtisíc osemsto. A dlhé bolo tri naše míle. Žilo tam   nesmierne množstvo ľudstva rozmanitej národnosti, rozličných jazykov   a náboženstiev. Sídlil v ňom paša, vladár celého Egypta, ktorý mal   pre každý prípad poruke dvanásťtisíc vojakov. Boli tam aj traja   patriarchovia — mohamedánsky, koptický a grécky. Kupectvo v meste   rozkvitalo ako sotvakde inde a bolo tu hojnosť všetkého okrem vody,   lebo ju treba dopravovať vodovodom z Nílu a obyvatelia si ju musia   kupovať.
    </tei:p>
    <tei:p>
     Reného pán býval neďaleko mešity Giamalasar, obvod ktorej meral   taliansku míľu. Zdržiaval sa tam mohamedánsky patriarcha s kňazmi   šantajmi a spolu odbavovali pobožnosti podľa svojej reguly. Len čo   René vkročil do Arabovho domu a zazrel jeho veľkú výzdobnosť i   honosnosť, ihneď videl, že jeho osloboditeľ nepatrí medzi tých, čo sa   hocikde povaľujú a s Irosom
    </tei:p>
    <tei:p>
     #POEZIA#
    </tei:p>
    <tei:p>
     #I#pretažko trpia núdzneho života biedou,#-I#
    </tei:p>
    <tei:p>
     #-POEZIA#
    </tei:p>
    <tei:p>
     ale že vládne pokladmi bohatého Kroisa. Na pastvinách sa mu páslo   množstvo čried dobytka a jeho palác oplýval rozmanitým bohatstvom. A   keďže patril medzi ľudí, ktorých múdrejšie a znášanlivejšie   náboženstvo zošľachťuje rozumnosťou, umiernenosťou a znášanlivosťou,   vidieť bolo v jeho dome ten najväčší poriadok, vyplývajúci nie zo   strachu, ale z oddanosti služobníctva.
    </tei:p>
    <tei:p>
     Arab mal jediného, ešte malého syna, ktorého priviedol a Renému   pritom povedal:
    </tei:p>
    <tei:p>
     „Uznávam, že za onen odvážny čin, ktorým si ma zachránil,   zasluhuješ, aby som ťa stadiaľto čestne a čím skôr prepustil do   rodného kraja. No vydrž začas a najprv mi nauč chlapca vašej reči,   mravom a spôsobom, oboznám ho podľa svojho najlepšieho vedomia s   obyčajami kultúrnejšieho sveta a ja sa ti za to odmením, ako si len   zažiadaš.“
    </tei:p>
    <tei:p>
     Potom mu dal pripraviť osobitný príbytok a sluhom dôrazne   prikázal, aby mu slúžili oddane a starostlivo plnili jeho vôľu. A tak   Reného hneď spočiatku poverili nečakanou úlohou, ktorá bola väčšmi   pánovou prosbou než rozkazom. Ujal sa jej a plnil ju veľmi svedomite,   lebo si uvedomil, že od jej včaššieho alebo neskoršieho splnenia   závisí aj blízkosť jeho vyslobodenia z nevole.
    </tei:p>
    <tei:p>
     René za ten čas v meste veľa poskusoval, lebo pán mu dožičil   voľnosti do vôle a v tamojšom odeve nevzbudzoval pozornosť   mohamedánov, ktorí by mu ináč iste boli spôsobovali nemalé   protivenstvá, kedykoľvek sa vybral von, aby prehlušil v sebe clivotu,   čo sa mu veru stávalo často. Nuž a takto zažiadalo sa mu vidieť najmä   zázračné mesto Memfis, o ktorom toľko toho počul ešte doma. Toto   mesto bolo kedysi veľmi vychýrené, šírili sa o ňom len chvály, no zub   času ho znivočil takmer celé. Predsa však dačo z neho odolalo skaze a   zachovalo sa až do týchto čias neďaleko Káhiry na druhom brehu Nílu.   Celý Memfis je podkopaný na spôsob našich krýpt pod kostolmi. Kto sa   ta chce dostať, spustia ho na povrazoch cez úzky otvor, dole potom   vidí klenbu, vysklepenú krásnym bielym kameňom, množstvo stĺpov,   medzi ktorými sú zo všetkých strán vymurované malé miestnosti či   komôrky, kam sa dávali pochovávať memfiskí obyvatelia. Mnohé ich telá   tam doteraz ležia zachované s úplnou kožou i všetkými kosťami a   nazývajú ich #I#múmiami#-I#, čo v perzskom jazyku znamená „suché“,   aké aj sú v skutočnosti. Nepochybne by sme sa čudovali, že sa tak   dlho, cez niekoľko tisícročí zachovali v celosti, keby sme nepoznali   spôsob pochovávania starých Egypťanov. Ak zomrel u nich dakto   bohatší, po ukončení smútku, plaču a všelijakého poverami   požadovaného žiaľu, za všeobecnej veselosti obstúpili mŕtveho,   vyšparchali mu zvyčajne cez nos špeciálnym hákom mozog a prázdnu   lebku vyplnili potom rozmanitými voňavkami. Podobne otvorili mŕtvole   brušnú dutinu, odstránili z nej všetko, čo mohlo spôsobiť rozklad   tela, vymyli ju, naplnili cestovitou zmesou z roztlčenej myrhy a   tekutého palmového výťažku a naostatok ju zašili. Potom sedemdesiat   dní posýpali telo sanitrou, kým sa na ňom nezosušilo všetko mäso a   ostala z neho iba koža a kosti. Telo nato znovu poumývali, poovíjali   plátnom i jemnými tkaninami a zvrchu poliali arabskou gumou čiže   živicou, ktorú obľubujú mačky. Takto zabalzamovaného nebožtíka   vložili do truhly a postojačky postavili v daktorej zo spomenutých   komôrok. Stadiaľ teda všetka ich trvácnosť a vôňa, pre ktorú si ich   kupujú lekári do svojich domov.
    </tei:p>
    <tei:p>
     A čo je ešte zázračnejšie, v tejto krypte sa zachovalo zopár   kahancov, ktoré podľa tvrdenia terajších strážcov tohto miesta sú tam   od čias pochovávania mŕtvych a zažaté horia až dosiaľ bez prilievania   oleja alebo akéhokoľvek iného zásahu. Ale ako to nemožno pochopiť,   tak nemožno tomu ani uveriť. Isteže by sa boli veľmi prehrešili oní   egyptskí mudrci, ktorí by boli vynašli takú osožnú, ba ľudskému   pokoleniu prepotrebnú pomoc, a neboli by ju naučili vyrábať potomkov   ani ústnym podaním, ani písomnou správou. No keby sa ich správa   dôkladne prebádala, nenašiel by sa predsa len dakde v múre alebo v   zemi ukrytý sud plný oleja, z ktorého ťahá oheň svoju poživeň cez   tajné prívody? Alebo či nemá lampa spojenie s daktorými olej   vylučujúcimi stromami a z nich do nej priteká, koľko treba? Ale ani   vtedy by akiste nevystačil knôt, čo by bol aj z akého azbestu.
    </tei:p>
    <tei:p>
     Neďaleko Memfisu zachovala sa nádrž, čo dal vykopať ešte faraón   Meris, a okolití obyvatelia majú z nej dosiaľ veľký úžitok. Lebo Níl,   ktorý nahrádza Egypťanom dažde, má vody vše viacej, vše menej (dvíha   sa zvyčajne s príchodom letného slnovratu) a podľa toho zalieva polia   štedro alebo skúpo. Ak je v ňom vody hojnosť, jarkami ju prepravujú   do spomenutej nádrže a potom ňou v období sucha zavlažujú obsiate   role. Toto konajú veľmi slávnostne: Zbehne sa sem celá Káhira, ba i   obyvatelia vzdialených miest aj dedín a pri tejto kaluži prejavujú   všetci veľkú radosť, všelijako sa tešia i veselo výskajú a potom, keď   paša prvý dá svojím rýľom znamenie, uvoľnia priekopy. V tejto vode   stoja dva kamenné stĺpy, nad vodou zvýše tristo šuchov a pod hladinou   vari aj dva razy toľko. Oba stĺpy završuje vytesaná socha faraóna na   tróne. A podobných stĺpov je pri Káhire i Memfise veľa. Niektoré sú   zdnuka duté a pochovávali v nich faraónov, iné sú plné. Ich vonkajšie   plochy pokrývajú odvrchu až po spodok rozličné obrazy. Vidieť tam   vytesané býčie, levie i capie hlavy aj hlavy všelijakých vtákov a je   to vraj písmo hvezdárov. Nikto však ešte z neho nevyčítal zmenu   hviezd ani počasia. Tieto stĺpy nie sú vystavané z mramoru, ktorého   majú v Egypte dostatok, a to pekného, ale z kameňa, čo sa vyskytuje   pri Tébach a vyzerá, akoby ho posypali iskrami. Daktoré z týchto   stĺpov sú aj v Ríme, kam ich previezli s vynaložením veľkej námahy   ešte pohanskí cisári bezpochyby ako čudo a zázrak. A podľa tohto   treba vysoko oceniť um, dômysel i múdrosť starých Egypťanov.
    </tei:p>
    <tei:p>
     No čo nad všetkými zvláštnosťami Egypta vynikalo, bol Palác   dvanástich faraónov. Podľa pravdy mal by sa volať labyrintom, z   ktorého by nebol našiel cestu ani Theseus podľa Ariadninej nite, ani   Daidalos pohľadom zhora, čo tak boli domotané všetky vchody aj   východy. Túto stavbu obopínali najprv pevné múry, dnu stálo dvanásť   budov a okolo každej množstvo menších domcov a všetkototo malo   dookola svoj osobitný múr. Kto vošiel dnu, videl samé chodníky a   dvere. Keď sa uberal stále ďalej, kam ho oči viedli, ukonal sa alebo   čoraz väčšmi zamotával a strácal orientáciu, alebo sa vracal na   predchádzajúce miesto bez toho, že by sa naň pamätal. To isté mohol   podobne zakúsiť aj pod zemou, lebo celý Palác bol podkopaný. Ani tam   nebolo vidieť iné, lebo z každej uličky vychádzalo sto iných uličiek   a na každom kroku zo všetkých strán samé krížne cesty. Na čo   vybudovali spomínaní faraóni takéto stavisko, mohli by povedať len   oni sami. Možno si chceli nimi, ako aj tamtými hrobkami a stĺpmi   získať iba obdiv budúcich pokolení. Celý ten palác bol z bieleho   mramoru a stál hneď pri Merisovej nádrži, no návštevníci vidia teraz   z neho iba rumy a zrúcaniny.
    </tei:p>
    <tei:p>
     René si všetko toto vo vhodnom čase poprezeral, zároveň si   dokonale plnil svoju povinnosť voči Arabovmu synovi a s radosťou   očakával skorý návrat k Don Varletovi. No práve tou dokonalosťou,   ktorou si mal vyslúžiť slobodu, prisporil si veru dlhšiu, ťažšiu a   veľmi nebezpečnú službu. O jeho schopnostiach sa dopočul mufti,   spomenutý už mohamedánsky patriarcha. Možno ho dakto iný naviedol,   možno z vlastnej vôle chcel, aby René aj u neho zastával podobné   miesto, aké mal u Araba. Kopt s tým spočiatku nijako nesúhlasil a   opovrhoval peniazmi, ktoré mu ponúkal mufti za mladíka. Bránil sa   proti tomu aj René, keď sa dozvedel o mohamedánovej žiadosti, a   svojho pána podnecoval všelijakými dôvodmi, aby nepopúšťal zo svojho   stanoviska a nepodľahol ani prosbám, ani hrozbám muftiho. Ak by však   už nebolo iné východisko, prosil, aby ho tajne prepustil, lebo radšej   sa chce vraj dostať hoc aj do najkrutejších rúk než k muftimu. Renému   okrem známych už príčin bránil ešte iný a veľmi závažný dôvod, pre   ktorý sa vzpieral odísť do domu tohto mohamedána. No všetko bolo   márne! Mufti neprestával dobiedzať, až napokon Arab so slzami v   očiach prosil Reného, aby sa podvolil muftiho vôli a tak odvrátil   hroziace nebezpečenstvo i od neho, i od seba. René sa väčšmi obával o   život svojho dobrodincu než o seba (lebo už chcel utiecť aj bez   Arabovho vedomia), pristal teda na muftiho neodbitnú ponuku, ale   vymienil si, aby aj potom mohol bývať u svojho predošlého pána.
    </tei:p>
   </tei:div>
   <tei:div type="chapter">
    <tei:head>
     René sa stáva učiteľom muftiho   krásnej dcéry Hadixy, ktorá k nemu zahorí vášnivou láskou a usiluje   sa ho získať
    </tei:head>
    <tei:p>
     René mal spočiatku iba žiaka, no o niekoľko dní pribudla mu i   žiačka. Nech si nikto nemyslí, že mohamedáni sa vôbec nesmú   vzdelávať, veru sa môžu. Písať a čítať mohli sa učiť odjakživa, hoci   je medzi nimi málo takých, ktorí o to dbajú. A preto kto z nich vie   čítať z koránu, i keď textu nerozumie, už ho pokladajú za múdreho a   veľmi učeného človeka. Takúto poctu dosahujú obyčajne daktorí ich   kňazi alebo váženejší a bohatší občania. Poniektorým sa páčia i   cudzie jazyky a ich znalosť hodnotia aspoň ako poľahobu pri   obchodovaní, ktorému sa zriedkakedy venujú, lebo aj krámy majú   neveľké. No inakší spomedzi nich sú tí, čo sa zapodievajú kupčením už   zo samej záľuby, časom predsa len zjemnejú a ich surové povahy sa   trochu okrešú.
    </tei:p>
    <tei:p>
     Nech už vplývalo na muftiho čokoľvek, určite patril medzi takých,   ktorí sa usilujú svoje deti povzniesť z neznesiteľnej hlúposti   predkov. Dcéru mal už síce dosť vzdelanú na jej postavenie, takže sa   René nemálo čudoval, čo chce ešte vedieť a čo túži dosiahnuť. A jeho   údiv sa menil v obavy o výsledok svojho neveľmi príjemného   učiteľského pôsobenia a čoraz väčšmi sa utvrdzoval v tomto názore,   takže vzrastala jeho bojazlivosť a na každý pannin pohľad i otázku   zbledol alebo sa červenal. No zatiaľ nepobadal ani u nej, ani u iného   nijaké očividné podkušovanie, nik mu neublížil ani len krivým   pohľadom, čo v takom dome znamenalo veľa. Neskôr sa však predsa len   pomaličky a nenápadne začali jeho útrapy, spočiatku sužujúce iba   ducha, no potom už aj telo.
    </tei:p>
    <tei:p>
     René sa medzitým spriatelil s človekom, ktorého si zaslúžene ctili   v muftiho dome. Povolaním bol lekár a okrem toho sa vyznal aj v iných   vedách, čo i často dával najavo. Mladík si ho preto natoľko vážil, že   vždy pokladal za šťastie, keď sa s ním mohol pozhovárať. Z jeho rečí   totiž vyrozumel, že nie je mohamedánom od narodenia.
    </tei:p>
    <tei:p>
     Mufti často volával Reného k sebe, neraz i sám zašiel do   miestnosti, kde učil jeho dcéru aj syna, a správal sa k nemu až   nezaslúžene láskavo. Iba dakedy mu narádzal, aby sa stal mohamedánom,   pričom mu sľuboval rozmanité pocty a zlaté hory aj doly. A toto bol   ten prvý kameň úrazu, pre ktorý René tŕpol strachom, aby sa na ňom   nepotkol.
    </tei:p>
    <tei:p>
     Mladíkove obavy vzrastali ešte väčšmi, keď v tejto veci začínala   mať s otcom rovnakú mienku i jeho dcéra. Prvý raz sa prezradila pri   tradičnej slávnosti, ktorú mohamedáni usporadúvajú, keď niekto   prestupuje zo svojho náboženstva na ich vieru. Na väčšiu česť a slávu   Prorokovu a na potupu i zahanbenie jeho nepriateľov rozvádzajú nového   vyznavača v sprievode po uliciach, najmä v mestách, kde žijú aj ľudia   inej viery. Na čele sprievodu nesú ako zástavy dva zelené bunčuky z   chvostov vodných koní. Za nimi kráča vojenská kapela a bije na bubny,   vyhráva na píšťalách a všelijakých iných hudobných nástrojoch. Potom   nasleduje na koni novopečený mohamedán v dlhom rúchu z červeného   hodvábu, koňa mu vedú dvaja poprednejší občania. Za ním sa uberá opäť   vojsko a naostatok sa hrnie pozbiehané obyvateľstvo s takým krikom,   že to zalieha až v ušiach a ohlušuje celé okolie. Keď nového člena   viery ukážu takto celej obci, privedú ho na rínok alebo pred dom jeho   významnejšieho patróna, neraz však i k jatkám. Lebo aj keď mohamedáni   pokladajú svoju obriezku za sviatosť, predsa ju ani ich deti   nepodstupujú v mešite.
    </tei:p>
    <tei:p>
     A na jednom zo spomínaných miest zastane celý zástup, zložia z   koňa túto vzácnu obeť a kým ju na to ustanovený šachter krvaví, ona   hlasne a zreteľne odrieka nasledovný článok a vyznanie mohamedánskej   viery:
    </tei:p>
    <tei:p>
     #POEZIA#
    </tei:p>
    <tei:p>
     #I#Nieto boha okrem jediného Alaha#-I#
    </tei:p>
    <tei:p>
     #I#a Mohamed je prorok boží.#-I#
    </tei:p>
    <tei:p>
     #-POEZIA#
    </tei:p>
    <tei:p>
     A pritom v jednej ruke drží šíp a druhú so vztýčeným prstom dvíha   k nebu, čo znamená, že uznáva iba Alaha. Šíp je zasa znakom, že   vieru, ktorej sa podvoľuje, pripravený bude v každom čase zbraňou   nielen chrániť, ale aj hlásať, rozširovať a obracať na ňu i násilím.   Krásny je to veru sľub a chválitebné, len takých splesnivených mozgov   hodné predsavzatie!
    </tei:p>
    <tei:p>
     Keď šachter dokončil obriezku, začal vykrikovať, že oslávenec je   už mamelukom, čo v arabčine znamená kúpeného alebo násilím získaného   človeka. A to teda právom, lebo do svojho pohanstva doslovne zakupujú   darmi alebo vháňajú doň tak, že sa obeti vyhrážajú mukami a smrťou.   Svojich vlastných súvercov, ktorých splodila mohamedánska krv,   nazývajú moslimami, čo v arabskom jazyku značí slobodných a od služby   mečom oslobodených ľudí. Totiž v tom čase, keď Mohamed rozširoval   svoju vieru zbraňou, požívali slobodu všetci tí, ktorí bez výhrady   uznávali jeho reči za čisté a neomylné slovo božie. A hoci výraz   moslim označuje všetkých mohamedánov od narodenia, predsa si ho   privlastňujú predovšetkým Turci a tak sa v ňom kochajú, že vzbudzuje   u nich nevôľu a hnev, ak ich dakto volá Turkami. To akiste preto, že   slovo turek znamená kočovného pastiera, ktorý sa zdržiava na jednom   mieste len dotiaľ, kým tam má dobytok pašu. Teda nijako nemôžu   zatajiť, akých mali predkov.
    </tei:p>
    <tei:p>
     Novopečený mameluk dostáva rozmanité dary hneď na mieste svojho   mohamedánskeho preporodu. Zhromaždení mu naznášajú toľko šatstva i   potravín, že mu to postačí na dlhší čas. No pre každého, kto podlieha   povinnosti platiť sultánovi dane — a to nielen pre toho, čo dosiaľ   nevládal poplatky splácať, ale aj pre poplatných rodených mohamedánov   — najväčší zisk znamená vymanenie sa z poddanstva. Tieto ťarchy sú   bezpochyby hlavnou príčinou, pre ktorú sa tamojší obyvatelia nášho   alebo iného náboženstva často musia stať mohamedánmi. Vyrubujú im   totiž také dane, že ich nevládzu platiť. Pod túto všeobecnú povinnosť   výnimočne nepodliehajú ani tí, ktorých násilím prinútili vstúpiť   medzi Prorokových vyznavačov. Dane síce neplatia, ale sú obyčajne   neobľúbení. A veru hocikto ľahko môže prísť k znaku mohamedánstva i   proti svojej vôli, ak niekoho z nich udrie, či zneváži slovom alebo   dačím iným, čo sa prieči ich smiešnym príkazom.
    </tei:p>
    <tei:p>
     A táto obyčaj, ako sme videli, poskytla muftiho dcére príležitosť,   aby vyjavila svoju mienku i túžbu. Práve v tom čase, keď bol René u   nej, viedli s opísanou slávou popod obloky akéhosi Gréka. Hadixa   pristúpila ihneď k obloku a volala ta i Reného, aby sa aj on podíval.   Bezo slova si zastal k nej. Sotva si však uvedomil, čo to všetko   znamená, zhnusený odtiaľ odišiel a viac sa jej ho nepodarilo   prehovoriť ani prosbami, aby sa vrátil k obloku a všetko pozoroval.   Potom sa stade pobrala i ona, obrátila sa k nemu a povedala:
    </tei:p>
    <tei:p>
     „Čo z tejto našej slávnosti urazilo môjho učiteľa, že sa ihneď tak   roztrpčil a naduril? Čo mu mohlo tak rýchlo spôsobiť smútok či hnev   alebo oboje?“
    </tei:p>
    <tei:p>
     A nato začala naširoko vysvetľovať i chváliť obrady súvercov. No   René akoby bol z toho všetkého stratil reč, ledva slovo utrúsil, ba   keď zbadal, že prešiel čas vymedzený na jeho učiteľské povinnosti,   porúčal sa panne s patričnou prívetivosťou i zdvorilosťou a odobral   sa k Arabovi na svoju hospodu.
    </tei:p>
    <tei:p>
     Muftiho dcéry sa všetko bolestne dotklo, zahanbila sa sama pred   sebou a z Reného postoja usudzovala, že ju veru očakáva lámanie   tvrdej skaly. Ale hoci predvídala, že sa podoberá na ťažkú úlohu a   túžobne očakávané výsledky jej úsilia budú dosť pochybné, predsa   pokladala za nemožnosť, že by sa mohla vzdať úmyslu, čo sa v nej   každým dňom zakoreňoval čoraz mocnejšie, a upustiť od svojho pevného   predsavzatia. I lámala si preto hlavu, vyhutovala a neprestávala vo   dne v noci premýšľať, ako by ho čo najprefíkanejšie a najľahšie   vohnala do nastaveného osídla.
    </tei:p>
    <tei:p>
     Práve vtedy svätili mohamedáni takzvaný ramadan, ktorý pokladajú   za najposvätnejšie i najslávnejšie obdobie v celom roku a odbavujú   počas neho najväčšie pobožnosti. Veria totiž, že v tomto mesiaci   konal a preukazoval Alah ľudskému pokoleniu najviac zázrakov, z   ktorých najväčším bolo zoslanie koránu, podľa nich najdokonalejšieho   zákona. Teda na pamiatku tohto zjavenia nič nejedia, ani nepijú a tak   trýznia svoje telo, hoci to pripadá na najhorúcejší mesiac. Cez   všetky tieto dni odopierajú si jedlá i nápoje od rána až do večera,   čiže od východu slnka až do vyjdenia zorničky. Aj keď ich pôst spadá   do najhorúcejšieho leta — čo ináč ani nemožno, lebo mohamedáni sa   nepridŕžajú slnečných, ale mesačných rokov, ktoré nazývajú hedžrou —   nielenže nesmú zahasiť ani najväčší smäd nijakým nápojom, ale i   navlhčenie úst a ovlaženie suchého jazyka uvrhlo by na dušu veľkú   poškvrnu a bolo by to telesný trest zasluhujúce prehrešenie. Len v   noci môžu užiť pokrm i nápoj, a to do sýtosti a podľa potreby. A   preto len čo sa na nebi ukáže prvá hviezda, zasadnú k misám a lyžice   odložia až potom, keď spoza hôr vyskočia slnečné lúče. Kto by nechcel   znášať útrapy takéhoto pôstu, najlepšie by si poradil, keby vo dne   spal a tak premenil deň na noc a noc na deň, na čo by mal veru   vážnejší dôvod než mnohí u nás.
    </tei:p>
    <tei:p>
     Keď mohamedáni prekonajú tento koránom predpísaný čas, odbavujú   Veľkú noc, ktorú nazývajú bajram. Svätia ju tri dni v mešitách   mnohými modlitbami a spevom. V týchto svojich kostoloch sa schádzajú   viac ráz cez deň a noc, a to na svitaní, na poludnie, asi o štvrtej a   o polnoci. A keďže nemajú zvony, na pobožnosti zvoláva ich z veže   kostolník trojnásobným „Alah akbar“, čo kričí z celej sily a zapcháva   si pritom uši prstami. Tieto slová v našej reči znamenajú: Alah je   veľký, Alah je spravodlivý. Na ten hlas, keď si najprv poumývali   vodou ruky, nohy aj celé telo, ponáhľajú sa ku kostolným dverám, kde   si vyzujú črievice zvané pačmag a dnuka vchádzajú niektorí bosí, iní   v čistej obuvi, ktorú volajú mest. Zhromaždeným káže najprv daktorý   kňaz i vyše dve hodiny, keď skončí, dvaja chlapci odbavujú predpísané   piesne. Po nich prichádza opäť kňaz a so všetkými prítomnými spieva   alebo sa modlí tak horlivo a sústredene, že by to veru zahanbilo aj   tých najsvätejších iného náboženstva. Ak majú zhromaždení počúvať,   mlčia ako ryby, a nielen mlčia, ale ani sa len nepohnú, takže   vzbudzujú zdanie, že koľko ľudí, toľko je tam drevených alebo   kamenných stĺpov. No ak nastáva hodina spevu či modlitby, vtedy sa   natoľko sústredia, že od zbožnosti nevidia ani vchádzajúcich, ani   odchádzajúcich z mešity a sú, ako sa vraví, úplne vo vytržení. Pri   modlitbe neskladajú klobúky, takzvané čalmy, ale podľa zvyku sa ich   zavše dotýkajú prstami. Ako tak kľačia, dvíhajú často k nebu oči,   bozkávajú zem a aby sa Alahovi zaľúbili čo najväčšmi, bijú sa do pŕs   i po bokoch, kričia z plného hrdla, rukami rozhadzujú na všetky   strany a ustavične pokyvujú hlavou ako židia. Daktorí pritom strácajú   zmysly, iní s penou na ústach alebo s osinetou tvárou polomŕtvi   padajú na zem a ešte aj tam chrčia aspoň slovo „hou“, čo znamená   boha.
    </tei:p>
    <tei:p>
     Ich kostoly sú dosť priestranné, dlažbu pokrývajú rohože a   pokrovce. Vidieť tam najmä množstvo zažatých olejových lámp a na   stenách arabské nápisy, zvyčajne: La ilaha ila lahu, va Mohamedun   rasulu lahi; taure bir pegamber hah. No býva aj nápis: Fila galib ila   lahu. Prvé znamená: Nieto boha okrem jediného Alaha a Mohamed je   prorok boží; jeden je stvoriteľ a jeden prorok vo všetkom mu podobný.   Toto je ich najsvätejšie heslo, vždy a všade ho vyhlasujú ako veľký   článok viery, ktorý napríklad pri spomínanej už obriezke vyslovujú   nahlas. Druhý nápis má takýto zmysel: Niet mocnejšieho od Alaha, lebo   ten je najmocnejší. Inakších ozdôb tam nieto. Mohamedáni nestrpia ani   maľované obrazy, ani sochy a vo svojom chráme nevystoja husle, trúby,   píšťaly, bubny, organy alebo akúkoľvek inú muziku. Prvé však netreba   brať vážne; lebo prečo potom prijímajú peniaze s hocijakým portrétom?   Podaj len mohamedánovi dukát, veru ho vezme, hoci by bol na ňom   vyobrazený aj sám belzebub. No druhú vec netreba zasa haniť, lebo   nech to už robia z akýchkoľvek pohnútok, v podstate nie je to zlý   názor, keď nedopustia do svojich kostolov nijaký hukot, piskot,   čvirikanie a tresky-plesky, čo zvyčajne — najmä v terajších časoch to   skusujeme — v človeku roznecuje a vzbudzuje skôr bezbožnosť než   opravdivú zbožnosť. Ale nemožno ani to odsudzovať, ba hodno skôr   chváliť, že v mešite nie sú nikdy pomiešaní mužskí so ženami. Ženy   bývajú vždy samy a osobitne na takom mieste, skade mužov ani nezazrú   a nezačujú, a ich zasa mužskí nemôžu vidieť, ani počuť.
    </tei:p>
    <tei:p>
     Spomenutý lekár zavolal Reného na mohamedánsku veľkonočnú   slávnosť, aby sa aj on na ňu podíval a ju spoznal. Mladík dôveroval   tomuto človeku a opatrne sa poobzerajúc okolo seba, otvorene mu   povedal svoj názor a nešiel. Muftiho dcéra sa to ihneď dozvedela a   ešte v tú istú hodinu zavolala Reného k sebe a povedala mu:
    </tei:p>
    <tei:p>
     „Z akého to plemena pochádzaš a akých nerozumných obyčají sa to   pridŕžaš, že máte také nezmyselné zákazy, čo vám nedovoľujú pozrieť   ani na modliacich sa ľudí?… Dobre viem, že nás pokladáte za pohanov.   Ale či oprávnene? Prečo vlastne?… Nechcem tu vychvaľovať našu vieru,   no prezraď mi: Aký hriech by si bol spáchal, keby si bol využil našu   blahovôľu? Veru nie je to každodenný prípad, ani každému z vás sa   nepošťastí, aby sme mu dovolili vstúpiť do mešity. A ty si opovrhol   touto láskavosťou!“
    </tei:p>
    <tei:p>
     Za týchto výčitiek chodila po svojej svetlici, no zrazu chytila   Reného za ruku a ťahala ho k obloku, skade bolo vidieť do siene   mešity.
    </tei:p>
    <tei:p>
     „Pozri na tamtých,“ vravela, „a pouč sa názorne z príkladu, aby si   uveril, akí sme my verní a dokonalí milovníci pobožnosti a   preukazovania úcty Alahovi, keď natoľko trestáme aj ich najmenšie   zanedbanie.“
    </tei:p>
    <tei:p>
     Do siene zhromaždili takých, čo nedodržali pôst alebo bez   vážnejšej príčiny neprišli na všeobecné modlitby. Svoju lenivosť   odpykávali daktorí peňažitými pokutami, iní telesnými trestami alebo   verejnou hanbou — na krk im totiž zavesili tabuľu i zopár lišacích   chvostov a tak ich vodili po meste. Že mohamedáni vlastných veriacich   takto nútia do pobožností a ich zanedbávanie natoľko trescú, je síce   opodstatnené článkom ich viery, ale pritom hlúpo veria dôsledkom   tohto falošného článku. Presvedčení sú, že do plnenia náboženských   predpisov môžu prinucovať ľudí argumentmi, ktoré citeľne postihujú   telo, lebo to vraj dovolil, ba prikázal Mohamedovi Alah. A veru   skutočnosť aj potvrdzuje, že vieru svoju mečom a kyjom nielen   rozširujú, ale tými istými prostriedkami ju aj udržujú medzi   Prorokovými vyznavačmi. No takéto základy viery sú vratké, podobnú   stálosť má aj to, čo sa na nich buduje, a rýchlo sa zrúti. A telesne   trestať za nezachovávanie predpisov náboženstva, ktorého prívržencom   sa dakto stal dobrovoľne, nemá s rozumom nič spoločné.
    </tei:p>
    <tei:p>
     Ako reagoval René na prudké dohovárame muftiho dcéry a všetky   výjavy s trestanými hriešnikmi? Za nič na svete ju nechcel ešte   väčšmi rozdráždiť a znovu vyvolať pre seba nebezpečný príval jej   rečí. No ona si to nepredstavovala tak, že by ju mal prevýšiť   mlčaním. Dotiaľ do neho pichala, zadierala a dobiedzala všakovakými   otázkami — najmä čo má proti Mohamedovi a jeho zákonu — že by to   nebolo malo konca-kraja, ak by sa nebol ozval. Nuž jej stroho   povedal:
    </tei:p>
    <tei:p>
     „Ak tu ide o to, čo už dávno tuším, nech mi povedia radšej   otvorene a priamo, aby som prestúpil na mohamedánstvo. Potom jasne   vyjavím i ja svoju mienku!“ A pri týchto slovách mu vstúpili do očí   slzy, lebo v duchu sa už so žiaľom videl obeťou jednej z najväčších   nehanebností. Všetko úsilie i neodbytné otázky panny naisto pokladal   za úlisne nastavené osídlo, do ktorého by ho chcela vohnať. Veď pre   čo iné by sa usilovala od neho počuť dačo proti Mohamedovi, ak by ho   nechcela obžalovať a potom ho násilne pomohamedánčiť? A to je veru   taktiež jeden z dôvodov, pre ktorý obrežú každého, či už chce alebo   nechce, ak haní ich vieru, jej zakladateľa alebo sa proti nemu   vysloví potupne. Podobný trest postihne aj toho, kto sa opováži vojsť   do mešity, iba ak by sa vykúpil poriadnou kopou peňazí. Aj v   Jeruzaleme majú taký kostol na mieste, kde stál kedysi Šalamúnov   chrám, a kto ta vkročí, musí preto alebo prijať ich pohanstvo, alebo   sa rozlúčiť so životom. V prvom prípade je to krutý trest pre dosť   smiešnu príčinu — veria totiž, že prítomnosť neveriacich poškvrňuje   ich mešity. V druhom prípade i pre spomenutú už príčinu i pre akési   proroctvo, že ich skaza a zánik začne sa v tomto kostole.
    </tei:p>
    <tei:p>
     Keď sa René ozval, muftiho dcéra zastala v očakávaní, že si   vypočuje žiadané slová. Ale keď dostala takú odpoveď, čo nikdy   nepredpokladala, rozhnevaná odbehla do susednej miestnosti. O chvíľu   stade poslala za Reném chlapca s odkazom, že môže odísť a do muftiho   domu aby sa ustával, až keď ho zavolajú.
    </tei:p>
    <tei:p>
     Znamenalo to pannin hnev či zármutok alebo oboje? Dosť na tom, že   ani celý nasledujúci deň necítila sa tak ako inokedy a vo dne v noci   ju trápili akési ťažké-preťažké myšlienky. Až na tretí deň dala k   sebe zavolať Reného a ked sa mu najprv rozpačito prihovorila, podala   mu rozochvenými rukami zložený lístok, aby si doma prečítal, čo je v   ňom napísané:
    </tei:p>
    <tei:p>
     „Netajím, že som si pevne zaumienila dostať Ťa medzi vyznavačov   Mohameda. A keďže som nijako nemienila odstúpiť od svojho úmyslu,   rozhodla som sa použiť lesť aj podvod a sústredila som na to všetok   svoj dôvtip i schopnosti. Lebo takýto spôsob zdal sa mi jediným   prostriedkom, ktorým by som najskôr dosiahla svoj vytúžený cieľ. (Ak   to vezmeš do úvahy, iste mi odpustíš túto krehkosť, ktorá je taká   príznačná pre celé naše pohlavie.) No — Tvoj rozum zvíťazil nad mojou   múdrosťou! Vtedajšia Tvoja krátka odpoveď prekazila všetky moje   zámery a v okamihu zmarila dlho pripravovaný plán. A hnevlivé či   milosrdné nebesia boli by tak dopustili, aby so zmarenými nástrahami   vyšla navnivoč a udusila sa i moja túžba! Ale túžbu som celú uzavrela   do srdca, kde sa ešte väčšmi roznietila a rozblčala. Keďže teraz v   rozpakoch neviem nájsť iný prostriedok, neostáva mi nič iné, než   priamo bez pretvárky a hanby vyjaviť, prečo som to všetko   urobila.
    </tei:p>
    <tei:p>
     Hneď v prvé dni, ako si prišiel do Káhiry, upútal si v záhrade   pozornosť kohosi — nešťastná tá, čo Ťa zazrela! Bodaj by si nebol   radšej nikdy učaril jej očiam, ak zatvrdíš srdce voči tej, čo sa Ti   ponúka. Od onej chvíle láskou k Tebe zapálená neprestáva vo dne v   noci rozmýšľať, ako by Ťa získala a čím skôr i čo najistejšie mohla   urobiť svojím… Odstráň, milý, zo svojej strany aspoň tú jednu jedinú   prekážku! A všetky ostatné protivenstvá, ktoré by azda znemožňovali   dosiahnuť spomínanú osobu i cestu k úprimnému priateľstvu, odstráni   už ona a dokáže, že Ťa všetci privítajú a uznajú za hodného jej   lásky. Prijmi teda ponúkaný dar a miluj milujúcu — aspoň zo   súcitu!“
    </tei:p>
    <tei:p>
     Keď to René čítal a prečítal nie raz, ale viac ráz, otrasený bol   do hĺbky srdca a upadol do neradostných myšlienok.
    </tei:p>
    <tei:p>
     „Nebesia,“ zakvílil napokon, lebo nepochybne predvídal hanebný   neúspech svojej cesty, na ktorú sa vybral z domu Don Varleta, „keď   ste ma už nemilosrdne odsúdili na neodvratnú skazu, prečo odďaľujete   vykonanie ortieľa? Prečo ma radšej Tripolisania v zúrivosti   nezahlušili, more nepohltilo alebo tamtie zvery neroztrhali!? Vrháte   ma do smrteľného nebezpečenstva, no smrti nedoprajete, mučíte ma a   zároveň nechávate položivého, trápite ma, ale ducha mi neodnímete,   dlhšie žijem preto, aby som dlhšie zomieral. A hoci sa všemožne   usilujem, aby som zamedzil svoje biedy, valia sa na mňa znovu a čoraz   väčšie… Ach, najdrahšia moja perla, jediné na svete moje potešenie!“   vzdychal, ako si pritom spomenul na Fatimu. „Hľa, iba teba som mal   rád, všetko som zavrhol a len teba som si z tej duše zamiloval, a   pozriže len!… Čo by si povedala, keby si ma videla v položení   terajšom, aj ktoré mi hrozí? Ach, moja jediná — kam si sa len podela   a ako sa máš?“
    </tei:p>
    <tei:p>
     Keď oplakal Fatimu, bedákal nad otcom Don Varletom a potom ronil   slzy nad svojím milovaným druhom Van Stiphoutom: „Ach, priateľ môj,“   žialil, „žiješ ešte, dýchaš, a či si sa stal potravou rýb v morských   hlbinách? Akou radou by si ma povzbudil v takomto trápení? Čo by si   mi poradil urobiť a podniknúť?… Ale veď ja tuším, čo by si radil,   viem, že by si nič iné nepovedal, než aby som dodržal svoj sľub a   zachovával tvoje naučenia za každých okolností… A to aj splním, veru   splním!“
    </tei:p>
    <tei:p>
     Nato si sadol za stolík a začal uvažovať, čo by bolo najlepšie   urobiť s lístkom. Viacero možností mu prichádzalo na um a niektoré sa   mu videli správne. Najväčšmi sa mu pozdávalo, aby za čas mlčal a   ponechal si celú príhodu pre seba, kým sa muftiho dcéra nevyjadrí   jasnejšie; alebo aby zašiel k samému muftimu a prezradil mu, čo   požaduje od neho jeho dcéra či už sama pre seba a či pre dakoho   iného. Toto sa mu zdalo zo všetkého najlepšie a najodôvodnenejšie. A   v pevnom predsavzatí podstúpiť radšej čím skôr smrť než pristať na   takú žiadosť dúfal, že ak táto žaloba bude príčinou jeho smrti (lež   kto by tomu veril?), umrie aspoň v dohľadnom čase a bez prieťahov, čo   prijme ochotne a s radosťou. No takýmto činom nepochybne by uškodil   milujúcej ho osobe. Veru. Ale čo, ak svojím mlčaním uškodí i sebe i   jej neskôr? Teraz v prvom vzplanutí hnevu mohol by azda zachrániť   obidvoch alebo vytrhol by nenásytnej smrti aspoň jednu hlavu, a   mlčaním by mohol neskôr uvrhnúť do istej a neodvratnej skazy oboch…   Toto by si mal rozvážiť čo najchytrejšie a predvídavo sa   rozhodnúť.
    </tei:p>
    <tei:p>
     Prečo však takéto riešenie zavrhol a za lepšie pokladal na list   odpovedať, veru nevedno. Odpísal teda takto:
    </tei:p>
    <tei:p>
     „Že som spôsobil bolesť, hoci neviem komu, tušil som ešte skôr,   než ma vyžiadali na veľkňazský dvor Tvojho otca. Nešťastná záhrada!…   Túto domnienku vo mne utvrdilo, keď ma proti vôli prinútili, aby som   sa stal Tvojím učiteľom, hoci si to nepotrebovala. A teraz som už   presvedčený, ba o tom ani nepochybujem a je mi to nad slnko   jasnejšie, že moje obavy neboli zbytočné. Nešťastná, naozaj nešťastná   záhrada, čo priniesla také ovocie! Ba ani nie záhrada — ale ja,   nešťastný!… no ani ja, lež nešťastná tá jedna jediná, ktorá sa vo mne   sklamala!… Túžobne žiada odo mňa liek v domnení, že len ja ju môžem   uzdraviť!… Urobím jej po vôli, dám jej liek, ktorý ak nespomôže,   neviem jej poradiť iný… Ak som ja zapálil oheň či už vedome alebo   nevdojak, vycedím svoju krv do poslednej kvapky, aby som ho uhasil…   Prosím, nech vďačne prijme túto moju lásku, ktorá oprávnene prevyšuje   všetko svojou veľkou vrúcnosťou.“
    </tei:p>
    <tei:p>
     A hneď pri prvej návšteve potajomky odovzdal tento lístok muftiho   dcére, pričom zachoval podobnú obozretnosť ako ona predtým. Odľahlo   jej zo srdca a ovládla ju radosť ešte skôr, než lístok prečítala!   Veru nedúfala, že jej René odpovie, očakávala pravý opak toho. Ani   jeho tvár a oči jej nesľubovali nič iné, takže s bôľom predvídala   zmarenie svojich nádejí.
    </tei:p>
    <tei:p>
     A čo ešte potom, keď sluhov poslala preč a osamote rozvinula   lístok, v ktorom čo najpozornejšie niekoľko ráz prečítala každé slovo   i literu! „Ak som ja zapálil oheň či už vedome alebo nevdojak,   vycedím svoju krv do poslednej kvapky, aby som ho uhasil…“ Toto bolo   jadrom hlbokého zármutku a príčinou nezahojiteľnej rany. Viacej   dával, než pýtala. A práve to, že viacej dával, menej sa jej páčilo,   ba tento jeho dôverný sľub bol zo všetkého najkrutejší. Zatiaľ bolesť   premáhala a smútok z toho nútila sa zastierať veselosťou. Niekoľko   dní nepodnikala u Reného nič, trávila s ním čas iba plnením   povinností, ktorou ho poveril mufti. Ale ako dlho mohla takto   vydržať? Mládniky jej hlboko zakorenenej a ujatej už túžby pučali,   vyháňali a mohutne rástli. Čím viac ich zrezovala, tým väčšmi sa   vytískali, čím usilovnejšie ich osekávala, tým tuhšie rástli. Bolo to   ako Hydra, s ktorou zápasil Herkules — keď jej zoťal hlavu, ihneď jej   vyrástli dve. Pravda, Herkules napokon netvora zničil ohňom, ale   muftiho dcéra svoju hydru nemohla premôcť ani vodou, ani ohňom.
    </tei:p>
    <tei:p>
     Napísala teda druhý lístok, René odpovedal aj druhý raz. V treťom   liste vyložila najprv žalostné a skutočne smutné rozpoloženie   milujúcej a úprimne sa ho spytovala, či milovať je hriechom, aký   zákon zakazuje lásku, akoby bola dajakou neresťou alebo zlom. Potom   sa ho vypytovala na hlavnú príčinu, ktorá ho núti opovrhnúť takým   šťastím a blaženosťou. „Ak Tvoje srdce od nej odvracia naše   mohamedánstvo,“ písala, „prezraď, prečo nechceš a nemôžeš naň   pristať, ochotne ho spolu s Tebou zavrhne, len ju presvedč.“ Nato sa   pochvalne vyslovila o milujúcej a za najcennejšie pokladala u nej to,   že v živote nikomu ešte neprejavila priazeň svojho srdca, hoci sa   uchádzali o ňu mnohí, takže dosiaľ nevedela, čo je láska. „Iba Teba   pokladá za toho jediného, čo jej vybrali a určili nebesia, lebo   takúto príchylnosť cíti len k Tebe…“ List svoj dokončila uistením, že   by u nich dosiahol veľkú úctu, keby vyhovel jej vrúcnej prosbe.
    </tei:p>
    <tei:p>
     Na tento posledný list jej aj René ešte odpísal:
    </tei:p>
    <tei:p>
     „Keby aspoň trochu pouvažovala, za kým a v akom svete túži, keby   sa tomu všetkému i sebe prizrela hoci len letmo a na chvíľočku sa nad   tým zamyslela, istotne by upustila od svojej žiadosti a usilovne,   iste aj s úspechom, hľadala by iný spôsob, ktorým by ľahko zahasila   čo ako rozblčaný plameň vo svojom srdci. Lebo ako je to vlastne? Hoci   jej láska sama osebe a podľa prirodzeného zákona nie je nijakým   hriechom, ani neresťou alebo zlom — čím je teda? Neprináša so sebou   milujúcej i milovanému ukrutné nebezpečenstvo? Aj keď sa jej prosby   neprotivia nijakému zákonu, predsa môžu mať v budúcnosti zlé následky   v podobe žalostného nešťastia. Ak teda prechováva ku mne opravdivú i   ohľaduplnú lásku a nechce, aby ma dakedy postihlo nešťastie alebo   nejaká ťažká krivda — prosím, akým spôsobom to môže dosiahnuť? Je   možné, aby sa za túto nešťastnú osobu, ako mi ju opisuješ, jej   zbožňovatelia i milovníci krvavo na mne nepomstili a môj život   nepadol za obeť ich hnevu?… Veru neverím, ani veriť nemôžem, aj keby   sa ako usilovala a hocičo robila.
    </tei:p>
    <tei:p>
     Obom nám hrozí rovnaké nebezpečenstvo, ani jej by nenastali   veselšie dni a noci. A keby predsa len dajakým zázrakom odvrátila   nebezpečenstvo od seba i odo mňa a podarilo by sa jej nepriateľov   pokoriť a zneškodniť, za lásku jej úctivo ďakujem. Ale ani na um mi   neprichodí, aby som ňou opovrhol z pýchy alebo z nenávisti voči jej   národu, to teda nie. Veď ma láskavo chce obdarovať tým — a verím, že   úprimne — čo je podľa jej mienky v živote najväčšou hodnotou. No   povedal som už, vravím to i teraz a toho sa budem vždy dôsledne   pridŕžať, že nemôžem a ani nechcem prijať ponúkanú blaženosť a   šťastie. Hlavnou príčinou a najzávažnejším dôvodom je nepochybne to,   čo aj Ty akiste šípiš a čo ak vysvetlím a presvedčivo dokážem, chce   milujúca nasledovať a ochotná je — ako píšeš — mohamedánstvo zavrhnúť   spolu so mnou. Predsa však aj vtedy akým spôsobom by sme mohli   stadeto utiecť? Tisíc ráz by nás dostihli a priviedli naspäť, aby sme   si to odpykali ukrutným a neslýchaným trestom. A keby sa jej odtiaľto   aj podarilo uniknúť dajakým zázrakom, hoci by sa aj šťastlivo dostala   do našej krajiny, ani tam by som — aby som sa podľa pravdy úprimne   priznal — nepovedal ináč než: nie. Toto pre ňu trpké a príkre slovo   by mi akiste odpustila, keby uvážila, že láska sa zakladá na slobode   a neznáša nátlak zvonka. Nik rozumný ju isteže neodsúdi za to, že si   neobľúbila ani jedného zo svojich ctiteľov — ako si mi písala — teda   nech aj mňa ospravedlní u nej moja povaha, ktorá nepocítila podobnú   náklonnosť a neroznietila v mojom srdci taký istý plameň lásky… A z   priateľskej oddanosti ju prosím a napomínam, aby o tom všetkom zaraz   pouvažovala a triezvo sa na to podívala svojím nezastretým duševným   zrakom, ako nezastretým zrakom telesným hľadela na mňa v onej   nešťastnej záhrade. Nech sa zľutuje nado mnou i nad sebou! Ak aj nie   nado mnou — aspoň nad sebou, lebo iste si v plnej miere uvedomuje,   aké následky by malo jej daromné úsilie bezo mňa, ak by som sa musel   ozvať… Opäť opakujem: Nikdy naše ruky nezviaže alfakin, nikdy my   nebudeme spolu sláviť váš eulenmech. So smrťou sa zmierim, ale jej   prosbám nemôžem vyhovieť…
    </tei:p>
    <tei:p>
     Ty však, pani moja, od vôle ktorej závisí moje šťastie, moja   bezpečnosť i vyslobodenie z tohto trápenia, čo ma môžeš nesmierne   potešiť aj zarmútiť, keď si sa stala prostrednicou medzi mnou a po   mne túžiacou osobou — ty, pani moja, najlepšie by si nám obom   pomohla, keby si svojho hogsialora, ktorého vôbec nepotrebuješ a   nemáš z neho nijaký úžitok, lebo všetko vieš a poznáš, čo si sa   chcela od neho naučiť, keby si ho slobodne prepustila domov k   milovanému otcovi a takto mu neodoprela jeho jedinú radosť na tomto   svete. Istotne by sa Ti odslúžil za Tvoju dobrotu, ako by si len   chcela. A týmto činom by si, ver mi, uzdravila aj onú chorú. Lebo ja   som pevne presvedčený, že nič na svete nie je toľko hodno a také   vzácne, milé a zasluhujúce toľkú lásku, čo by po čase nevypadlo z   pamäti a na čo by sa nezabudlo. Keďže ma videla, zapáčil som sa jej a   páčim sa jej dosiaľ, lebo som tu. Ak však s Tvojím dovolením z Káhiry   odídem a naveky jej zmiznem spred očí, vybledne v jej predstavách aj   môj obraz, až sa načisto rozplynie, a tým utíchne i vzrušenie jej   srdca, oheň lásky zhasne sám od seba a zahojí sa i rana.
    </tei:p>
    <tei:p>
     Hoci by bolo pre mňa osožnejšie mlčať, predsa toto píšem   spomínanej osobe so všetkou dôverou a úctou, ako keď sa aj voči mne   podobne správajú, vravia pravdu a neklamú. Ale ako to všetko mám   pomenovať a nazvať!? (A tu už zmenil tón a zakončil svoj list slovami   plnými hnevu, ktorými ostro napádal muftiho dcéru a bolestne jej   zraňoval srdce.) Kto by neodsudzoval a nehanil Tvoju nešľachetnosť i   vaše prekliate pohanské pokolenie? Prečo?! Lebo vaše úskočné, falošné   a podvodné reči, ktoré ešte aj divosi a bez akýchkoľvek zákonov   žijúce národy odsudzovali vždy ako veľkú ohavnosť a opovrhovali nimi   ako najošklivejším a ľudskej spoločnosti nesmierne škodiacim   pohanením, tieto úskočné, opakujem znovu, falošné a klamné reči   natoľko ste si osvojili, že ich pokladáte nielen za dovolené, ale aj   za nevyhnutné!… Nikdy nikomu z vás nebudeme môcť veriť, lebo klame   každý, či je to mužský alebo ženská, či mladý alebo starý, a nik   pravdu ani len nedýchne. A takto vy, poľutovaniahodný národ, lapáte,   naháňate, hľadáte a privolávate svoje šťastie. Čo by si bola vlastne   zvíťazila, keby si neprávosťou bola dosiahla splnenie svojej   nestatočnej túžby? To si teda pekná ctiteľka ešte krajšieho Proroka!   Pekná rozširovateľka jeho bezbožného náboženstva! Urob teraz verejný   pohon na toho, ktorého si nemohla lapiť potajomky. Teraz možno   neprevládze tak ľahko násilie, ako si predtým poradil s Tvojimi   úskočnými zámermi, možno sa zľakne a podľahne…“
    </tei:p>
    <tei:p>
     Tento Reného list obsahoval ešte viacej podobných a muftiho dcéru   nemilosrdne zraňujúcich riadkov. No najväčšmi ju znepokojil a   rozčúlil najmä záver listu:
    </tei:p>
    <tei:p>
     „Ak ma čo najskôr alebo neprepustíš na slobodu, alebo sa   nepousiluješ všetko skoncovať tak, ako podľa vášho zákona zasluhujem   za svoje ostré výhrady voči Tebe a voči najväčšiemu zločincovi   Mohamedovi, prinútim Ťa konať,lebo nestrpím, aby som toľký čas nemal   pre Teba pokojnej chvíle. Pôjdem a vymôžem si, ak aj nie od muftiho,   s ktorým si bola uzrozumená, tak určite od niekoho iného či už   bezpečný život bez strachu, alebo čo najskoršiu smrť Tebe na veľkú   hanbu a potupu. No ak by si to pomocou svojej prefíkanosti chcela   prekaziť a ak aj prekazíš — dobre, aspoň Ti ostanem živou výčitkou,   keď sa nasýtiš mojou krvou…
    </tei:p>
    <tei:p>
     Veru aj René mal postupovať podľa naučenia, ktoré dával na   začiatku listu svojej ctiteľke, aby totiž pouvažovala, kto „za kým a   v akom svete túži“. Aj on sám si mal uvedomiť: Kto, komu, v akom   svete a za akých okolností píše tak ostro! Isteže sa mu mohlo   oškliviť, že by sa mal zvrhnúť pod vplyvom nestatočného sľubu   manželstva. Lenže aký z toho úžitok? Pomôže si tým? Neuškodí tomu, čo   mu to z priateľstva prezradil, aby ho pred ňou vystríhal? Keby bol   natrafil na inú osobu, než bola muftiho dcéra, určite by ho bola   postihla neodvratná a čo najukrutnejšia smrť, po ktorej toľko túžil.   No predsa táto panna — za čo si zasluhuje veľkú chválu — hoci mohla   Reného zničiť a zmámiť, neurobila to. Ba po prečítaní strašného   záveru listu ho ihneď zavolala k sebe a so zopätými rukami prosila,   aby za nikým nešiel a tak sa dobrovoľne nevydal smrti. Zaverila sa   mu, že pri prvej príležitosti mu naskutku umožní odísť domov k jeho   rodine.
    </tei:p>
    <tei:p>
     A vtedy v nej zrazu skrsla myšlienka o zrade. Naisto tu   predpokladala straku, čo o nej všetko vyrapotala. Nepochybne to musel   byť dakto, komu dôverne zverila vykonať časť svojho zámeru a pred   ktorým sa podvedome preriekla, aby Renému sľuboval manželský zväzok s   istou významnou devou. A to ju ešte väčšmi rozhorčilo, lebo nemálo si   zakladala na svojej cti, a bolestne ju zranilo aj sklamanie sa v   nádejach. Okrem toho sa zľakla hroziacej jej nepríjemnosti, že to už   nebude zrážka s Reném, ale so spolupracovníkom. Nepochybovala o tom,   že rozpor medzi ňou a mladíkom nevznikol náhodne, ale dakto ním   sledoval určitý zámer, akiste podnietený závisťou alebo pomstou. Otec   mufti bol uzrozumený s jej úsilím a činnosťou, vedel, že chce z   Reného urobiť moslima, ale nevedel, akým spôsobom pri tom postupuje.   Aj on sám bol by sa tomu potešil, nie však za cenu takého sľubu,   ktorý ju mohol uvrhnúť do vážneho podozrenia a tak vystaviť veľkému   nebezpečenstvu zo strany obyvateľov mesta i ju i otca.
    </tei:p>
    <tei:p>
     Predstava toho všetkého, čo by im hrozilo, naplnila ju strachom i   hnevom. No napokon ju premohol žiaľ, že stratila všetku nádej na   získanie takého mladíka, akým bol René. A tieto pocity, najmä   posledný z nich, natoľko ju skrušili, že veľmi ťažko a priam   nevyliečiteľne ochorela. Usilovala sa síce zatajiť všetko svoje   duševné utrpenie, ale márne. Čoskoro nato, ako sa oboznámila s   obsahom odpovede, dalo sa jej z tváre vyčítať, že dačo jej nesmierne   zranilo srdce a dušu moria nejaké náramné protivenstvá. Ihneď vtedy   sa prejavili na jej výzore nemalé zmeny:
    </tei:p>
    <tei:p>
     #POEZIA#
    </tei:p>
    <tei:p>
     #I#Chvíľami horela, nato sa zas chvela#-I#
    </tei:p>
    <tei:p>
     #I#zimnicou a mrazom meravela celá,#-I#
    </tei:p>
    <tei:p>
     #I#hneď sa červenala a hneď bola biela,#-I#
    </tei:p>
    <tei:p>
     #I#sinela, žitia i popolavela.#-I#
    </tei:p>
    <tei:p>
     #-POEZIA#
    </tei:p>
    <tei:p>
     #POEZIA#
    </tei:p>
    <tei:p>
     #I#Čoskoro oči jej pomstivo blčali#-I#
    </tei:p>
    <tei:p>
     #I#jak zlostnej tigrici, ktorej štence vzali —#-I#
    </tei:p>
    <tei:p>
     #I#nezaveľa ju nad stratou v bôľnom žiali#-I#
    </tei:p>
    <tei:p>
     #I#ľúbosti clivej slzy zalievali.#-I#
    </tei:p>
    <tei:p>
     #I#Podchvíľou k nebesiam náruč rozpínala,#-I#
    </tei:p>
    <tei:p>
     #I#akoby zoslaný odtiaľ dar objímala,#-I#
    </tei:p>
    <tei:p>
     #I#rukami jak bez zmyslov zalamovala#-I#
    </tei:p>
    <tei:p>
     #I#a späté ich klesnúť zas nechávala.#-I#
    </tei:p>
    <tei:p>
     #I#Márne hľadá poľahobu, nemá stania,#-I#
    </tei:p>
    <tei:p>
     #I#neposedí, ba aj z lôžka zunovaná#-I#
    </tei:p>
    <tei:p>
     #I#strháva sa, hore vstáva kamsi hnaná,#-I#
    </tei:p>
    <tei:p>
     #I#vo dverách však stráca sily ukonaná.#-I#
    </tei:p>
    <tei:p>
     #I#So sebou škriepi sa ako v tuhej zvade,#-I#
    </tei:p>
    <tei:p>
     #I#sama si narádza i otázky kladie,#-I#
    </tei:p>
    <tei:p>
     #I#nato zas onemie, bo beznádej všade,#-I#
    </tei:p>
    <tei:p>
     #I#i vzdychá, kvíli so žiaľom v pohľade.#-I#
    </tei:p>
    <tei:p>
     #-POEZIA#
    </tei:p>
    <tei:p>
     Muftiho dcéra sa do takéhoto rozpoloženia dostala nezaveľa po   prečítaní Reného listu a sužovala sa do večera, ba neuľahčilo sa jej   ani cez noc a nasledujúceho dňa. No domáci pobadali na nej čosi až   neskôr, lebo tam slobodné i vydaté ženy dodržiavajú skutočne   chvalitebnú obyčaj, že nosia mužským čalmám veľmi podobné pokrývky   hlavy. Na ľavom alebo pravom boku týchto šatiek majú pripevnené   závoje, ktorými si v prítomnosti mužských alebo na ulici zahaľujú   tvár niže očí. A teda závoj zabránil služobníctvu spozorovať zmeny na   jej obličaji, ale iba na čas, lebo prezradila ju nechuť do jedla a   nápojov, akoby sa obávala, že do nich namiešali blenu alebo jed.   Zanedbala i svoje dotiaľ obľúbené každodenné zábavky a nevinné   žartovanie, ktorými si spríjemňovala čas a obveseľovala myseľ. Ani   Reného nepozvala viacej k sebe, až napokon z toho súženia i   vyčerpanosti ochorela a nemoc ju zložila na lôžko.
    </tei:p>
    <tei:p>
     Keď to panne posluhujúci chlapci a eunuchovia oznámili muftimu, až   sa zachvel. No ešte väčšmi sa zľakol, keď pribehol do jej svetlice a   na vlastné oči sa presvedčil, že je všetko pravda.
    </tei:p>
    <tei:p>
     „Ach, ty môj život, ty kvietok môj spanilý!“ kvílil a hladkal jej   povädnuté líca. „Ty moja jediná radosť na svete… moja všetka potecha   v starobe! Čo mám zo života, ak ma opustíš?… Poberiem sa s tebou,   neodídeš sama… smrť nás vedno spojí… neviem si ani predstaviť, že by   som tu bez teba strávil čo i len chvíľu! Ako rýchlo a nečakane sa   tratí tvoja krása!… Dcérenka moja, najväčšie moje potešenie a poklad   nad všetky poklady sveta!“
    </tei:p>
    <tei:p>
     Takto a podobne bedákal mufti. Potom odstúpil od lôžka a začal   pobehovať po miestnosti, pričom rozhadzoval rukami, škrípal zubami a   hnevlivo dupkal nad krutosťou osudu. Nato sa opäť vrátil k dcére,   stieral jej horúce kropaje potu a neprestával sa jej plačlivým hlasom   vypytovať, kde a čo ju bolí, kvári, na čo sa najväčšmi žaluje, aby   mohol zavčasu, kým ju choroba nezmôže, obstarať potrebnú lekársku   pomoc, aj keby ho to stálo celý majetok, ba i život. No Hadixa mu len   ruky bozkávala a neprestávala opakovať, že sama nevie a o svojej   chorobe i úzkosti nemôže povedať viacej, než čo vedia a vidia aj   ostatní.
    </tei:p>
    <tei:p>
     Nuž mufti sa začal znovu vyzvedať sluhov, ako to vlastne bolo, čo   na nej spozorovali bezprostredne predtým, kým si nemusela ľahnúť. Ale   služobníctvo nevedelo sa rozpamätať na nič novšie pre onú spomenutú   už príčinu. Mufti zavolal teda lekára a prikázal mu, aby zistil   chorobu i čo ju zapríčinilo, a potom bez ohľadu na výdavky vynaložil   všetky svoje sily aj vedomosti a čím ráznejšie, a teda tým skoršie   zažehnal neduh, ktorý prepukol u dcéry. A hoci lekár na prvý pohľad a   pri prvom zisťovaní tepu nevedel povedať o chorobe ešte nič isté,   predsa muftiho povzbudil, že čoskoro ju uvidí opäť zdravú a pôvabnú,   ako bola predtým.
    </tei:p>
    <tei:p>
     Aby sa lekárove slová naisto a čím najskôr splnili, neprestával   mufti o to prosiť nebesia i mohamedánskych svätých, a tak čo ako kňaz   učil konať ľud, utiekal sa i on k podobným prostriedkom. Obetoval   dobytok najprv Mohamedovi, potom Abubekrovi, Omarovi, Osmanovi Alimu,   Hasanovi, Huseinovi a napokon aj Derelekovi Bozatlemu. Lebo aj   mohamedáni zachovávajú takúto obyčaj, prebratú od Židov alebo iných   dávnych pohanov, a volajú to charban. Podľa svojho dostatku zabijú   ovcu, vola či viacero oviec, volov a obetujú ich samému Alahovi alebo   spomenutým už svojim svätcom a pomocníkom. Pravda, nerobia tak vždy,   ale iba v dajakom nešťastí a najmä v chorobe, aby ju od seba   odvrátili. Z tejto nezápalnej obety koža, hlava i nohy so štvrtinou   mäsa pripadá pri obetovaní prítomnému kňazovi, druhú čiastku obetného   mäsa rozdajú chudobe, tretia štvrtina patrí rodine a príbuzným,   zvyšok si rozdelia medzi sebou obetovatelia alebo tí, čo venované   hovädo pri slávnosti zabíjajú, derú a sekajú.
    </tei:p>
    <tei:p>
     Otec chcel teda tak odvrátiť od dcéry chorobu, lekár zasa svojím   liekom a potešil sa, že sa mu predsa len raz naskytla vytúžená   príležitosť, čo mu pomôže dosiahnuť najväčšie šťastie, za ktorým sa   dlhý čas umáral. Dávno už chcel vyjaviť panne svoje muky, ale   okolnosti mu akosi nežičili, a keď aj dakedy svoju túžbu naznačil,   muftiho dcéra to akiste nepochopila. A tak jej ochorenie pokladal pre   seba za šťastie a túto príležitosť za najväčšiu svoju šancu.
    </tei:p>
    <tei:p>
     Čoskoro vybadal príčinu panninej choroby. Mal už toľko skúseností   a vedomostí, že priam hneď pochopil a spoznal, čo ju trápi, aké   korene má tento neduh, ale kto ho v nej vyvolal, to nevedel. Prišiel   na príčinu jej útrap a bolesti, ale nepoznal pôvodcu tejto príčiny,   čo predsa len bolo potrebné a nevyhnutné. No dokiaľ nevedel, kto je   pôvodcom rany, nemohol, ba ani si netrúfol ju liečiť. Chorej sa však   neodvážil vypytovať na nič, aby sa azda jej stav nezhoršil. Keďže to   predsa len chcel zistiť, zaumienil si vyhľadať Reného a dačo z neho   vytiahnuť, lebo podľa všetkého o veci asi dačo vedel. A teda pod   rúškom priateľského rozhovoru, aký sa medzi nimi rozpriadol neraz aj   predtým, žartovným tónom začal sa ho na kadečo vypytovať. Potom   otvorene i narážkami chválil alebo hanil dcéru aj otca, len aby z   neho vylákal či už pritakanie, či nesúhlas, z čoho by si mohol   utvoriť potrebnú mienku. Ale daromné bolo jeho úsilie. Aj keď René   nepobadal jeho falošnosť, ba pokladal lekára za dobroprajného   priateľa, ktorý by ho vždy bránil a nedopustil na neho nič zlé,   predsa predvídavo zachoval opatrnosť. Hoci mu onehdy uveril, že panna   manželstvo iba sľubuje — a preto druhú časť listu napísal tak ostro —   jednako vtedy aj teraz ostražito zamlčal, že by mal s ňou dajaké   dôverné rozhovory, a s ešte väčšou obozretnosťou zachoval v tajnosti,   že si navzájom píšu. To však netajil, o čom podľa jeho vedomia naisto   vedel aj lekár, že ho Hadixa i mufti niekoľko ráz prehovárali, aby   prestúpil na ich vieru.
    </tei:p>
    <tei:p>
     Ale keď René stále rozprával takto opatrne a každá podaromne   premrhaná chvíľa ukazovala sa čoraz škodlivejšia, rozhodol sa lekár   po dôkladnej úvahe čo najprefíkanejšie obrátiť pozornosť iba na samu   chorú. A tak po krátkom čase a bez väčšej námahy šťastlivo sa mu   podarilo zistiť, kto je pôvodcom jej súženia. Panna sa totiž i proti   svojej vôli i všetkému úsiliu vždy dajako prezradila pri každom   spomenutí onej osoby, čím lekára iba utvrdzovala a uisťovala v jeho   domnienke. No čoskoro prišiel aj na ostatné príčiny jej ochorenia,   lebo keď ju začal liečiť, keď jej prinášal svoje lieky, vychvaľoval   ich a radil jej i prosil ju čo najvrúcnejšie, aby ich užívala, panny   sa zmocňovala nevýslovná netrpezlivosť a po žilách sa jej začala   rozlievať žlč a hnev. Už hneď spočiatku prejavovala voči lekárovi   veľkú nevôľu a otcovi vravela, že ju nielen nevylieči, ale privedie   do ešte horšieho trápenia. Otec si však tohto človeka veľmi vážil,   pokladal ho za učeného a v lekárstve skúseného, kázal jej preto, aby   poslúchala, dala na jeho radu a užívala, čo jej predpíše. Nuž   voľky-nevoľky musela ho teda pri sebe strpieť a počúvať jeho reči a   kadejaké klebety. A predsa jej to bolo na osoh, lebo sa veľa   dozvedela i poučila, a zrovna o tom, čo chcela vedieť a čo jej mohlo   veľmi poslúžiť i nemálo osožiť, keby si to bola uvedomila zavčasu.   Ale ona, či už z nepredvídavosti alebo dajakej inej príčiny,   nevyužila vhodnú príležitosť. Uspokojila sa predbežne tým, že lekára   čo najprísnejšie vyhrešila za jeho nehanebnú smelosť a pozbavila ho i   tej najmenšej nádeje na svoju priazeň. Ba pohrozila mu, že ak   nabudúce čo i len spomenie dačo podobné, bude na neho žalovať otcovi.   A mufti, hoci by si ho raz toľko vážil, rozkáže ho veru za takú   nemiestnu žiadosť náležité potrestať.
    </tei:p>
    <tei:p>
     Lekár prišiel takto aj na druhú stránku neduhu muftiho dcéry a už   naisto vedel, že jej srdce zhrýza i nivočí aj hnev a nenávisť.   Pochopil však i to, koho z patričných dvoch ľudí sa týka hnev a koho   náklonnosť. A keď si všetko ujasnil, o oboch skutočnostiach   pouvažoval, mohol, ba musel predvídať iba nezdar svojej lekárskej   vedy a chorú radšej ponechať na samu seba. No predsa ju neopustil, a   zaujal k prípadu iný postoj, podľa ktorého potom pokračoval, pretože   si zaumienil oba tieto vredy (ak nedozrú, nezmäknú a samy od seba   neprasknú) rozrezať ešte tvrdé a zapálené.
    </tei:p>
    <tei:p>
     Kým sa lekár potajomky na to čo najstarostlivejšie chystal, upadol   René do veľkého nebezpečenstva života. Sám nevedel, či zjedol dajaké   otrávené jedlo alebo vypil jed v nejakom nápoji, ale jeho výzor o tom   nasvedčoval. Prvá to na ňom spozorovala cudzinka, ktorú milosrdný   Arab vykúpil v mužskom obleku z rúk pohanov podobne ako aj Reného a   držal ju vo svojom dome na ľahšiu prácu ako pestúnku. Keď táto žena   videla, že mladík meravie a očernáva, kázala mu, aby si sadol, lebo   za pohybu sa mu otrava zo žalúdka rýchlejšie roznášala po žilách.   Nato mu ihneď strčila do hrdla pero a dotiaľ ho ním šteklila, kým   nevyvrátil celý obsah žalúdka. Zatiaľ sa pozbiehali ostatní   obyvatelia domu a poskytli mu aj iné prečisťovacie lieky, ktorými   možno úplne odstrániť zvyšky škodlivín. Mladíka potom uložili do   teplej postele, aby sa z neho vyparilo a vypotilo všetko škodlivé, čo   sa už dostalo do tela. A to mu pomohlo. Čokoľvek z otravy mu zaviazlo   v krvi a mäse i po vyprázdnení čriev, všetko vyhnalo teplo na pokožku   vo forme vyrážok, ktoré sa kúpeľnou liečbou začali strácať a čoskoro   úplne zmizli. Tak sa René zachránil od istej smrti a navrátil sa do   života, keď sa už s ním lúčil — a to zásluhou tejto nešťastnej ženy!   Veru mohol sa tomu tak tešiť, akoby sa druhý raz narodil a na svet ho   priniesla — ona.
    </tei:p>
    <tei:p>
     A čo muftiho dcéra, keď sa o tom dozvedela? Možno si vôbec   predstaviť, čo si pomyslela, či sa jej utrpenie nezväčšilo? Nehnevala   sa, že René ešte žije, ak ho všetko postihlo na jej podnet? A keď to   neprikázala ona, netrpela znovu ešte väčšmi a neľutovala ho? Alebo či   sa jej kruto nedotkol najmä odkaz, čo jej poslal René? Lebo priam   vtedy, keď ho postihlo toto nešťastie a keď ho kriesili, poslala za   ním panna svojho verného služobníka, aby sa vyzvedel, čo robí a ako   sa má. Keď ho René zazrel, povedal mu:
    </tei:p>
    <tei:p>
     „Oznám, že za lásku, z milosti ktorej sa mali skončiť moje útrapy,   srdečne ďakujem. Ale zároveň zo srdca ľutujem, že tá láska nemohla   osláviť úplný úspech, že som sa musel proti nej vzoprieť a brániť sa   aspoň proti jej spôsobom. Keby som bol pánom vlastného života, keby   mi nebesia boli dali nad sebou plnú moc a vládu, nielenže by som si   nebol pomáhal, ale bol by som sa čo najlepšie skryl ešte skôr, než by   som bol načisto zdrevenel, aby mi nemohli pomáhať ani iní. Neutekám   pred smrťou, ba rád ju objímem ako svoju jedinú radosť, jedinú   poľahobu a útechu na tomto svete. A podobne objímem i toho, kto mi   pomôže čím skôr dosiahnuť tento vytúžený cieľ. No prosím ho, nech to   robí tak, aby nebolo v mojej moci zachovať a ochrániť si život, ktorý   som povinný od prvého dychu chrániť a udržiavať. Veru už ja sám   poskytol som dôvod na takýto postup, pripomeň však, že prosím, aby ma   prenasledovali po tej ceste, ktorou som sa dobrovoľne pustil a po   ktorej dosiahneme svoj cieľ i ja i oni, ak prežijem toto   nešťastie.“
    </tei:p>
    <tei:p>
     Obyvatelia Arabovho domu sa nemálo začudovali až natoľko   otvorenému odkazu, ba čudoval sa i sám Arab a prisľúbil žiadať   zaslúžený trest pre vraha, nech by to bol ktokoľvek z muftiho   služobníctva, len aby ho René ihneď prezradil a oznámil. No mladík sa   dlho vykrúcal, odvádzal pozornosť na iné veci a povedal iba toľko, že   mu nikto nemôže uľahčiť osud. A takmer takého istého názoru bol potom   aj Arab, keď sa im na veľké naliehanie René predsa len aspoň ako-tak   zdôveril, čo sa s ním robilo doteraz. Vážne sa začal o neho obávať a   rozkázal ho starostlivo strážiť, kým ho nebude možné ochrániť nejakým   iným spôsobom.
    </tei:p>
    <tei:p>
     Sluha nestačil ani poriadne rozpovedať, čo sa stalo s Reném a čo   odkázal, a chorá padla do mdlôb, akoby ju bola ranila mŕtvica. Ostala   ležať bez vedomia a bez najmenšieho prejavu života. Služobník sa veru   namordoval a div že od strachu neumrel, kým ju prebral a dosiahol, že   prejavila aké-také príznaky života. Oči otvorila dosť neskoro a iba   po vytrvanlivom prikladaní tuhých liečivých vodiek k nosu. Hoci jej   na prsiach ležala veľká ťažoba a zmeraveným jazykom sotva vládala   pohnúť, usilovala sa zo všetkých síl kričať:
    </tei:p>
    <tei:p>
     „Ach, ja najnešťastnejší a najbiednejší tvor na svete! Nešťastná   chvíľa i zlomyseľná hviezda, za ktorej som bola počatá! V akú chvíľu   a pod akou ukrutnou hviezdou som sa to narodila?! Bodaj by som bola   radšej nenarodená ostala naveky v ničote! O čo mi mohlo byť lepšie,   nekonečne príjemnejšie a jedinečnejšie!… Bože dobrý, aký slastný   nápoj som vypila proti tvojmu príkazu alebo zákazu, že ma napájaš   takou horčinou?… Náklonnosť k dakomu predsa nie je nijakým hriechom   (veď prečo by si ju bol vložil do každého tela?), ani neumenšuje a   nepotupuje tvoju česť!… A keď som chcela poslúchnuť iba to, čo si dal   všetkým živým tvorom už pri ich vzniku, a čo je tvojím všeobecným   prikázaním — keď som si teda zaumienila splniť povinnosť, hľa, čo sa   stalo!… Dosť dlho som čakala, či sa mi predsa len nenavráti, čo mi   bolo súdené. A bola by som čakala hoci aj do svojho posledného dychu,   lebo natoľko túžim po tom neznámom! Ale čože zmôžem proti dvom   príčinám, ktoré ma, jedna závažnejšia než druhá, prinútili upustiť od   predsavzatia? Ak je to hriech a proti tvojej vôli, Alah, alebo mi   navráť, čo som stratila nie svojou vinou, alebo znivoč vo mne korene   nielen tej náklonnosti, ktorú pociťujem voči tomuto, ale ktorú by som   mohla prechovávať i voči iným… Ak tieto moje city neschvaľuješ a   zakazuješ, no tamtoho mi naspäť nedávaš, nechcem nikoho a každým   opovrhnem.“
    </tei:p>
    <tei:p>
     Po tomto rozhovore s Alahom umĺkla, položila si hlavu na ruky   opreté o podušku a tak sa rozžiarila, že by bola rozplakala i kameň.   No o chvíľu sa opäť vzchopila:
    </tei:p>
    <tei:p>
     „Teda mňa obviňuješ zo smrteľných úkladov na svoj život, teda mňa   (ach, aký si len ľahkoverný a nerozvážny!) pokladáš za svoju   vražednicu!?“
    </tei:p>
    <tei:p>
     Zrazu sa obrátila k sluhovi a znovu ho posielala za Reném:
    </tei:p>
    <tei:p>
     „Choď chytro, ponáhľaj sa, ako len vládzeš, a prines mi od neho   zvyšok otravy, aby som spolu s ním skončila svoje neslýchané úzkosti   alebo zomrela hoci aj sama a tak dokázala svoju nevinu.“
    </tei:p>
    <tei:p>
     Ako Reného odkaz mohla pochopiť len muftiho dcéra, tak plný zmysel   Hadixiných slov nik by nebol zasa lepšie pochopil než sám René. Málo   odkázala, ale veľa znamenalo. Spomenutá strata čohosi súdeného a   nadovšetko drahého, ako panna vraví, je zahalená tajomstvom a ťažko   tomu rozumieť. Vari to znamená alebo aspoň pripomína čosi podobné, čo   tak nesmierne sužovalo aj Fatimu z Tripolisu? Zatiaľ nech je to už   čokoľvek, kým to sama nevysvetlí, ale že ona nechcela Reného priviesť   o život — ako sám veril — začínali dosvedčovať niektoré slová z   odkazu, ba okrem toho naznačovali, že i miluje…
    </tei:p>
   </tei:div>
   <tei:div type="chapter">
    <tei:head>
     Muftiho lekár prezradí Hadixin vzťah   k Renému a oboch odsúdia na smrť
    </tei:head>
    <tei:p>
     Že je Hadixa zamilovaná, dozvedel sa už aj mufti. No koho šíp   ľúbosti ju zasiahol, to mu nepovedali. Stačila mu však sama táto   skutočnosť a veľmi ho potešilo, že sa konečne obmäkčilo jej kamenné   srdce a Venuša ju dostala do svojich osídel. Keď sa to teda dopočul,   ihneď bežal za ňou, sklonil sa k nej, pritisol si ju k prsiam a   neprestávajúc ju bozkávať, radostne vravel:
    </tei:p>
    <tei:p>
     „Až teraz som požehnaným otcom, dcérenka, ty moja rozkvitnutá   ratolesť!… Nech je blahoslavená táto choroba, čo je láskavejšia než   zdravie bez tejto zvesti!… Prečítaj si,“ podstrčil jej nato husto   popísaný papier. „Priam taká bola i tvoja matka a ty úplne kráčaš v   jej šľapajach. Aj ona vedela o láske tak málo, pytačov nechcela ani   vidieť, ani o nich počuť, akoby nebola z mäsa a krvi. No ja som jej   chlad roztopil takýmto písmom a prehováraním až natoľko, že si ma   onedlho zamilovala, hoci som v to už vôbec nedúfal. Teda prečítaj si   aj ty!“
    </tei:p>
    <tei:p>
     #POEZIA#
    </tei:p>
    <tei:p>
     Pozriže len vôkol seba, všetko živé
    </tei:p>
    <tei:p>
     #TAB#spája jedna túha:
    </tei:p>
    <tei:p>
     #TAB#nájsť si družku, druha.
    </tei:p>
    <tei:p>
     Len ty chladná odporuješ tejto sile.
    </tei:p>
    <tei:p>
     Ak si dobre všimneš tvorstvo zeme našskej —
    </tei:p>
    <tei:p>
     #TAB#divú zver i vtáky,
    </tei:p>
    <tei:p>
     #TAB#vôd život storaký,
    </tei:p>
    <tei:p>
     spoznáš, že celý svet oddáva sa láske.
    </tei:p>
    <tei:p>
     Tiger sa dravosti, lev zas srdu vzdáva
    </tei:p>
    <tei:p>
     #TAB#a slon stají sily,
    </tei:p>
    <tei:p>
     #TAB#šarkan zjemnie v chvíli,
    </tei:p>
    <tei:p>
     keď láske holduje — berie ju, či dáva.
    </tei:p>
    <tei:p>
     Často i holúbok z hniezda sa vytratí
    </tei:p>
    <tei:p>
     #TAB#preč na cesty bludné,
    </tei:p>
    <tei:p>
     #TAB#ale nezabudne
    </tei:p>
    <tei:p>
     k holubici svojej späť sa zas navrátiť.
    </tei:p>
    <tei:p>
     Podobne Sirény — panny poloryby
    </tei:p>
    <tei:p>
     #TAB#veselia sa spolu,
    </tei:p>
    <tei:p>
     #TAB#do hry majú vôľu
    </tei:p>
    <tei:p>
     ako aj veľryby v mori bezpochyby.
    </tei:p>
    <tei:p>
     I červík najmenší, keby vedel vravieť,
    </tei:p>
    <tei:p>
     #TAB#dosvedčil by skrytú
    </tei:p>
    <tei:p>
     #TAB#silu tohto citu.
    </tei:p>
    <tei:p>
     No tak to vyjadrí, že sa mrví v tráve.
    </tei:p>
    <tei:p>
     Veď láska pre tvorstvo značí život celý.
    </tei:p>
    <tei:p>
     #TAB#Láska je cit raja,
    </tei:p>
    <tei:p>
     #TAB#jak duch všetko spája,
    </tei:p>
    <tei:p>
     bez lásky nebesia ducha dať nechceli.
    </tei:p>
    <tei:p>
     Nevzniká mimo nás, ani v nás, lež s nami
    </tei:p>
    <tei:p>
     #TAB#rodí sa. Kto teda
    </tei:p>
    <tei:p>
     #TAB#stvoreniu žitie dá,
    </tei:p>
    <tei:p>
     s životom plodí hned i plameň ten známy.
    </tei:p>
    <tei:p>
     #I#Bohov je to dielo. Trúfne si kto vari
    </tei:p>
    <tei:p>
     #TAB#z ich daru sa vysmiať
    </tei:p>
    <tei:p>
     #TAB#a za zlo, hriech uzná,
    </tei:p>
    <tei:p>
     čomu ver´ aj oni radi holdovali?
    </tei:p>
    <tei:p>
     Ak dôverujeme ľudstvu starej viery,
    </tei:p>
    <tei:p>
     #TAB#teda nepochybne
    </tei:p>
    <tei:p>
     #TAB#sveta sily hybné —
    </tei:p>
    <tei:p>
     bohovia jeho tiež láskou zahoreli.
    </tei:p>
    <tei:p>
     Neptún sa umáral, zvíjal v ostrom bôli,
    </tei:p>
    <tei:p>
     #TAB#kým mu Amfitrite
    </tei:p>
    <tei:p>
     #TAB#neriekla neskryte:
    </tei:p>
    <tei:p>
     Netráp sa a nemuč, budem ti po vôli.
    </tei:p>
    <tei:p>
     A čo sa nešťastný Apolón natrápil,
    </tei:p>
    <tei:p>
     #TAB#keď ho zanechala
    </tei:p>
    <tei:p>
     #TAB#Dafne jeho malá,
    </tei:p>
    <tei:p>
     útekom mu srdce trhala na zdrapy.
    </tei:p>
    <tei:p>
     Márne za ňou bežal presmutný Apolón,
    </tei:p>
    <tei:p>
     #TAB#Dafne ho len mýli
    </tei:p>
    <tei:p>
     #TAB#a mení sa v chvíli:
    </tei:p>
    <tei:p>
     keď ju už dochytil, oblápal vavrín-strom.
    </tei:p>
    <tei:p>
     Či treba hovoriť, ako sa Mars láskou
    </tei:p>
    <tei:p>
     #TAB#rozpálil k Venuši?
    </tei:p>
    <tei:p>
     #TAB#Tak ho ten cit vzrušil,
    </tei:p>
    <tei:p>
     že aj boj zanedbal a výzbrojom praskol.
    </tei:p>
    <tei:p>
     Boh bohov Jupiter pre Izidu zišiel
    </tei:p>
    <tei:p>
     #TAB#z nebies a po zemi
    </tei:p>
    <tei:p>
     #TAB#celý upachtený
    </tei:p>
    <tei:p>
     blúdil i zhľadával, dokiaľ ju nenašiel.
    </tei:p>
    <tei:p>
     Či azda klamstvom je a nie pravda svätá,
    </tei:p>
    <tei:p>
     #TAB#čo jak zákon živý
    </tei:p>
    <tei:p>
     #TAB#v korán uložili
    </tei:p>
    <tei:p>
     slová z úst osláveného Mohameda?
    </tei:p>
    <tei:p>
     Tam Prorok hovorí, že po smrti navždy
    </tei:p>
    <tei:p>
     #TAB#budeme žiť v raji
    </tei:p>
    <tei:p>
     #TAB#v stálom objímaní
    </tei:p>
    <tei:p>
     a lásky rozkoši — v čo má veriť každý.
    </tei:p>
    <tei:p>
     Nuž keď je manželstvo aj na druhom svete —
    </tei:p>
    <tei:p>
     #TAB#a to za odmenu,
    </tei:p>
    <tei:p>
     #TAB#prečo proti nemu
    </tei:p>
    <tei:p>
     máme tuná brojiť, či nie je dosť sväté?
    </tei:p>
    <tei:p>
     Netreba zabúdať, že nám káže zákon
    </tei:p>
    <tei:p>
     #TAB#uzavrieť tento stav,
    </tei:p>
    <tei:p>
     #TAB#aby nik neostal
    </tei:p>
    <tei:p>
     bez muža či ženy v prípade nijakom.
    </tei:p>
    <tei:p>
     Keď to rozum radí, prikazuje viera,
    </tei:p>
    <tei:p>
     #TAB#aj pud prirodzený
    </tei:p>
    <tei:p>
     #TAB#vo všetkom stvorení,
    </tei:p>
    <tei:p>
     prečo sa len tvoje srdce láske vzpiera?
    </tei:p>
    <tei:p>
     Dosiaľ každý pytač, čo vošiel do domu,
    </tei:p>
    <tei:p>
     #TAB#hoc bol vzorom cnosti,
    </tei:p>
    <tei:p>
     #TAB#patril medzi hostí
    </tei:p>
    <tei:p>
     nemilých, srdce si nedala nikomu.
    </tei:p>
    <tei:p>
     Všetkými pôvabmi tak si okrášlená,
    </tei:p>
    <tei:p>
     #TAB#že padnú do očí
    </tei:p>
    <tei:p>
     #TAB#tomu, kto ta zočí.
    </tei:p>
    <tei:p>
     Tebe nik po vôli, prihrdá si žena.
    </tei:p>
    <tei:p>
     Na jar strom zeleňou hýri — prirovnanie
    </tei:p>
    <tei:p>
     #TAB#prepáč — v lete zvädá
    </tei:p>
    <tei:p>
     #TAB#a koruna hnedá
    </tei:p>
    <tei:p>
     opadne na jeseň. V zime chlad z nej vanie.
    </tei:p>
    <tei:p>
     Prekrásna je ruža, keď rozvíja púčik!
    </tei:p>
    <tei:p>
     #TAB#Od rána rozkvitá
    </tei:p>
    <tei:p>
     #TAB#a vädne rozvitá
    </tei:p>
    <tei:p>
     po poludní. Večer s životom sa lúči.
    </tei:p>
    <tei:p>
     Tak ako ľalia i ostatné kvety
    </tei:p>
    <tei:p>
     #TAB#začas šíria vôňu,
    </tei:p>
    <tei:p>
     #TAB#no čoskoro o ňu
    </tei:p>
    <tei:p>
     prídu a menia sa na mrvu a smeti.
    </tei:p>
    <tei:p>
     Vari sú stálejšie ľalie a ruže,
    </tei:p>
    <tei:p>
     #TAB#čo krvou a mliekom
    </tei:p>
    <tei:p>
     #TAB#farbia líca? Vekom
    </tei:p>
    <tei:p>
     povädnú aj ony, nech sú aké dúže.
    </tei:p>
    <tei:p>
     Čelo začne strácať jagot alabastru,
    </tei:p>
    <tei:p>
     #TAB#obledajú ústa,
    </tei:p>
    <tei:p>
     #TAB#žltne šija čistá,
    </tei:p>
    <tei:p>
     hladkú tvár pomaly brázdy vrások zastrú.
    </tei:p>
    <tei:p>
     Ak teraz na rukách ako úbeľ snehu
    </tei:p>
    <tei:p>
     #TAB#sotva žilku badať,
    </tei:p>
    <tei:p>
     #TAB#neskôr krv nemladá
    </tei:p>
    <tei:p>
     mrzko sfarbí žily, čo nebudí nehu.
    </tei:p>
    <tei:p>
     Očí jas potemnie, skalí ho únava,
    </tei:p>
    <tei:p>
     #TAB#čas kriví na prieky
    </tei:p>
    <tei:p>
     #TAB#i cedrové drieky,
    </tei:p>
    <tei:p>
     trpkosťou zosmutnie aj tvár usmievavá.
    </tei:p>
    <tei:p>
     Nuž teda nečakaj až na zmenu túto,
    </tei:p>
    <tei:p>
     #TAB#lež si chytro vyber,
    </tei:p>
    <tei:p>
     #TAB#máš ich veľký výber,
    </tei:p>
    <tei:p>
     čo túžia po tebe, čos’ ich lásky puto.
    </tei:p>
    <tei:p>
     Zaľúb si jedného, jak len srdce môže,
    </tei:p>
    <tei:p>
     #TAB#veď nič krajšie nenie,
    </tei:p>
    <tei:p>
     #TAB#než je sŕdc spojenie,
    </tei:p>
    <tei:p>
     ani väčšej slasti nad lásky rozkoše.#-I#
    </tei:p>
    <tei:p>
     #-POEZIA#
    </tei:p>
    <tei:p>
     Netreba sa teda čudovať, že mufti sa všemožne usiloval, aby jeho   dcéra myslela na manželstvo a čím skôr si vybrala dajakého muža.   Mohol vari na iné myslieť, o inom vravieť a ináč radiť ako človek,   ktorý pokladá telesnú rozkoš za najväčšie blaho? Čo inšie mohol mať   tento národ v srdci a ustavične na jazyku okrem objímania, keď verí   vo večné objímanie? Svoje oslávenie na druhom svete si predstavujú   ako nepretržité holdovanie jedlám, nápojom a množstvu krásnych žien.   Veď korán je plný takýchto sľubov, možno sa tam dočítať:
    </tei:p>
    <tei:p>
     Súra 46. Muži aj ženy budú v raji bezstarostne polihovať a   posedávať na hodvábnych poduškách.
    </tei:p>
    <tei:p>
     Súra 48. Dobrým a bohabojným sa otvoria brány raja, kde   porozvaľovaní na mäkkom budú v hojnosti požívať ambróziu a nektár,   okrem toho milovať aj cudné, driečne ženy, ktoré svoje oči   nepozdvihnú na nikoho iného okrem vlastných mužov.
    </tei:p>
    <tei:p>
     Súra 54. Verní dostanú za obydlie záhrady plné prameňov, obliekať   si budú rúcho z červeného hodvábu; vezmú si devy s veľkými a jasnými   očami, ktorých bielka sú ako sneh a zrenice čiernejšie než noc.
    </tei:p>
    <tei:p>
     Súra 62. Veriacich v raji vyzve hlas: Jedzte a pite z hojnosti   týchto vyberaných pokrmov i nápojov, čo ste dostali za svoje dobré   skutky, políhajte si podľa svojej obyčaje na rozkošné lôžka a berte   si najkrajšie panny s veľkými a hanblivými očami, ktorými hľadia iba   na vlastných manželov.
    </tei:p>
    <tei:p>
     Súra 65. V raji budú veriaci ležať na hodvábnych kobercoch i   šarlátových prestieradlách a vezmú si najšvárnejšie devy.
    </tei:p>
    <tei:p>
     To je veru ohromná sláva a pekný raj! Ak by sa dakto spýtal, či   bude mať každý veriaci rovnaký počet žien, to teda nie, ani rovnako   pekné. Odmena v tejto forme sa bude merať podľa množstva dobrých   činov. Svätí prvého stupňa dostanú po sedemdesiat žien takého   rozkošného výzoru, že jeden jediný vlas z hlavy niektorej žiaril by   ako dve slnká spolu, keby zletel na zem.
    </tei:p>
    <tei:p>
     A toto učenie spôsobuje, že mohamedáni pokladajú svoj eulenmech   nielen za stav dovolený a počestný, ale aj nevyhnutný. Nik z nich   nezostane bez ženy, ba i zákon prikazuje, aby sa všetci poženili a   povydávali do päťadvadsiateho roku. Na to narážal aj mufti, keď   prehováral svoju dcéru. Mohamed dovolil mužovi vziať si tri alebo   štyri ženy, no v týchto časoch sa rozmohla obyčaj brať si až toľko,   koľko môže kto uživiť. A tak sultán si vydržiava pod titulom   manželiek i tristo žien okrem množstva súložníc. Kniežatá a prví   hodnostári po sultánovi po štyridsať žien, ktoré vysluhujú v   odlúčenosti eunuchovia alebo chlapci do dvanásť rokov. Ak sa pánovi   niektorá manželka znepáči, môže ju prepustiť, odohnať a rozviazať s   ňou manželstvo.
    </tei:p>
    <tei:p>
     Takýto fígeľ vymyslel zrejme Mohamed, aby zakryl vlastnú   nestatočnosť, keď odviedol ženu svojmu sluhovi Zeidenovi a vzal si ju   do háremu. Preto korán hovorí: Keďže Zeiden odohnal svoju ženu, ja   váš boh ju dávam za manželku vášmu Prorokovi. A moja vôľa je, aby   odteraz každý muž mohol bez hriechu prepustiť svoju manželku.
    </tei:p>
    <tei:p>
     A tak túto možnosť využívajú za nasledujúcich podmienok a   zvyklostí: Po prvé — kto prepustí svoju ženu, musí jej vyplatiť veno,   ktoré sľúbil, keď si ju bral. Po druhé — kto sa rozišiel s manželkou,   môže ju opäť prijať a prepustiť ešte tri razy, ba aj po štvrtý raz;   no ak žila naposledy s iným mužom, vtedy si ju nesmie vziať naspäť.   Po tretie — muž môže ženu prepustiť, ale žena nesmie opustiť muža. Po   štvrté — spomenutá rozluka sa musí konať pred kňazom alfakinom,   ustanoveným na tieto veci.
    </tei:p>
    <tei:p>
     Tak učí o manželstve mohamedánske náboženstvo a vyznávajú to   všetci Prorokovi nasledovníci, preto nech sa nikto nečuduje, že   podobne radia všetkým svojim spoluveriacim, ba vzpierajúcich sa   násilím nútia zachovávať tieto články.
    </tei:p>
    <tei:p>
     Keď muftiho dcéra čítala ono písmo, tvár jej opäť hrala všetkými   farbami a zalieval ju najmä rumenec, čo pokladal otec za panenskú   hanblivosť a posmeľoval ju. Jeho reči a vychvaľovanie ľúbostného   vzplanutia nemali konca-kraja, lebo si myslel, že vtedy a zatiaľ   treba kuť železo, kým je žeravé. Hoci dobre vedel, že Hadixa ešte   stále čaká s túžobným vzdychaním na toho, čo ju s ním zasľúbili ešte   za detstva, a istotne preto sa doteraz nechcela s nikým zaviazať,   predsa uveril, že sa zamilovala. I sústredil všetok svoj dôvtip na   to, aby ju presvedčil, že jej nádej je márna, akoby ju vietor odvial,   a bez akéhokoľvek reálneho podkladu, ba rovná sa nezmyselnej   tvrdohlavosti. No najbolestnejšie sa jej dotkli dôvody, ktorými   dokazoval tieto svoje názory:
    </tei:p>
    <tei:p>
     „Toľko rokov ho jeho ustarostený otec hľadal čo najusilovnejšie, a   za celý ten čas sa predsa o ňom nič nedozvedel. Ak by žil, dal by   aspoň dačo o sebe vedieť i rodičom i tebe, nech by sa mu vodilo už   hocako. Ak by sa mal zle, nejako by len odkázal a žiadal o pomoc.   Hoci by ho väznili aj v tej najhlbšej temnici, za toľký čas mohol   nájsť dajaký spôsob a príležitosť, aby to dal na vedomie. No ak sa mu   vodí dobre a žije si podľa svojej vôle, vari by bol dal aspoň to na   známosť, že nás nepotrebuje a vyžije aj bez nás, a preto aby sme ho   nečakali. A keby aj mal srdce z kameňa alebo ešte tvrdšie než kameň,   neverím, že by nebol odkázal predovšetkým tebe, aby si na neho   zabudla, podľa vlastnej vôle si hľadala iného ženícha a tomu darovala   svoje srdce.“
    </tei:p>
    <tei:p>
     Otec sa pri týchto rečiach tváril tak múdro a vážne, až ju   prenikala nemalá úzkosť. Nič mu nevedela odpovedať najmä preto, lebo   videla, že pozná príčinu jej choroby. Za pôvodcu tohto odhalenia a za   táraja, čo to vyrapotal, pokladala Reného alebo lekára. Aby sa o tom   presvedčila naisto, niekoľko ráz sa chcela priamo spýtať, odkiaľ   mufti vie, že dakoho miluje a že sa zaľúbila. No vždy túto otázku   radšej prehltla a počkala na príhodnejšiu chvíľu: A keď sa už napokon   musela ozvať, opýtala sa otca:
    </tei:p>
    <tei:p>
     „Ak sa veci majú tak a musí to byť, koho mi môj otec veľkňaz radí   a koho mieni prijať za svojho zaťa?“ Aj touto otázkou sledovala   prezradenie zradcu, no nedozvedela sa to, lebo mufti jej vždy vo   všetkom vychádzal v ústrety:
    </tei:p>
    <tei:p>
     „Za zaťa mienim prijať,“ povedal, „a tebe, dcérenka moja, radím   toho, ktorý ti je milý a tebe sa páči. Nikdy som,“ pokračoval,   „neschvaľoval také manželstvo, čo sa uzavrelo bez lásky. Veru nikdy   som nechválil takých rodičov či rodinu, ktorí devu alebo mladíka za   dakoho väčšmi nútia, než im radia. Radšej by mali, ba ich povinnosťou   je deťom múdro poradiť a povzbudiť v náklonnosti k človeku, čo je   podľa ich rozumného názoru toho hoden. Násilné prinucovanie tu nemá   miesto, lebo ak už dačo vyžaduje slobodnú a dobrovoľnú voľbu, tak je   to pre veľa závažných príčin predovšetkým stav manželský.“
    </tei:p>
    <tei:p>
     Mufti mal pravdu. Lebo aj podľa jeho slov pri uzavieraní   manželského zväzku majú si obe osoby slobodne a bez prisiľovania   vybrať spoločníka. Netreba tu pozerať na bohatstvo a chýrne rody. Pre   tých, čo sa berú — hlavná je láska, lebo ak chýba láska čo len u   jedného, tam podľa skúseností nastáva už na zemi hotové peklo.   Manželstvo nie je ustanovené kvôli majetkom, ani začmudeným obrazom   predkov, ale iba kvôli tomu, čo pochádza z vernej a oddanej lásky. Ak   teda nemožno nikoho prinútiť, aby dakoho opravdivo miloval, tak isto   nemožno devu alebo mladíka násilne vohnať do manželstva. Všetko   závisí od vzájomnej náklonnosti oboch stránok… Na toto by mal   svedomite myslieť každý otec a každá matka! Nikto im neodopiera to   právo, aby svojmu dieťaťu narádzali, za koho radšej ísť alebo koho si   vziať. Ale keď vidia, že má svoju vôľu, jeho náklonnosť je   nezmeniteľná a tvrdošijne nástojí na svojom vzťahu — čože im ostáva?   Majú dieťa vari vydediť? Zdá sa, že na dedinách sa uzatvárajú   najslobodnejšie manželstvá.
    </tei:p>
    <tei:p>
     Hadixa pobozkala otcovi ruku, no bez nadšenia mu ďakovala za jeho   veľkú starostlivosť i lásku a žiadala si určitú lehotu na rozmyslenie   takej závažnej veci. Mufti ochotne privolil a odišiel od nej veselý,   lebo veril, že nevravel do vetra a jeho reči padli na úrodnú pôdu   dcérinho srdca. Jej však táto návšteva spôsobila nové súženie. Okrem   lásky a hnevu začal ju zmáhať i strach. V plnej miere si totiž   uvedomovala a predvídala, že v budúcej zrážke s protivníkom — či už   zvíťazí ona nad ním, alebo on nad ňou — keď sa aj nedostane do   nebezpečenstva života, ale veľkú ujmu môže utrpieť jej česť. Chúďa,   usilovne premýšľala, ako by od seba odvrátila toto nešťastie a unikla   poníženiu, ale všetko bolo márne. Ak sa jej na chvíľu i zablyslo   nejaké východisko, vzápäť sa ukázali nemalé jeho slabiny a prekážky,   ktoré rúcali všetky nádejné vyhliadky. Celá bola z toho zúfalá a v   tejto bezradnosti začala v duchu Renému vyčítať:
    </tei:p>
    <tei:p>
     „Ach, keby si bol radšej ostal hocikde inde, než prišiel sem!   Nešťastné oči, čo ťa zazreli, nešťastná tvoja tvár, ktorá tým očiam i   srdcu natoľko učarila. Bodaj ťa neboli nebesia stvorili takého   driečneho, švárneho a šľachetného, bodaj ťa neboli obdarovali takým   rozkošným výzorom! Aká blažená mohla ostať tá, čo sa potkla, hoci sa   nemala potknúť!… A teraz tú strápenú, tvojou zásluhou múky   prežívajúcu nešťastnicu nepotešíš ani len jediným slovíčkom. Keby si   tej na svete najzavrhnutejšej naznačil aspoň akú-takú nádej!… ,A keby   sa jej odtiaľto aj podarilo uniknúť dajakým zázrakom, hoci by sa aj   šťastlivo dostala do našej krajiny, ani tam by som… neodpovedal ináč   než: nie!’… Veru nieto na svete trpkejších a krutejších slov!… Ale i   ja som bola,“ vyčítala si nato, „neopatrná a nemúdra! Prečo som sa   hneď spočiatku ráznejšie nebránila vzplanutiu!? A keď ma už vášeň   začínala premáhať, prečo som nebola opatrnejšia, aby sa to nik   nedozvedel! Veď som mohla, ba musela predvídať všetky tieto roztržky,   mala som si rozvážiť, čo všetko sa môže stať… Mám svedkov, čo nevedia   a nemôžu klamať — moje listy. Kam sa teda obrátim o pomoc, čo si   teraz počnem, čoho sa zachytím pri tomto tonutí?… Ach, ostanem na   výstrahu všetkým bláznivým zaľúbencom!“
    </tei:p>
    <tei:p>
     Potom obrátila svoje myšlienky na lekára, hoci naisto nevedela, či   všetko prezradil on alebo René:
    </tei:p>
    <tei:p>
     „No a ty, čo si slovo nedodržal, ty si ten najväčší nemravník,   zvrhlík, zlomyseľník a najhorší človek!… Keby si bol statočný, nebol   by si zutekal zo svojho kraja, zanechal povolanie a zradil svoju   vieru. Teda si sa vyfarbil, čo si za vtáka… No či už zahyniem alebo   ostanem pri živote, tvoju opovážlivosť i bezočivosť, nehanebnosť a   bezohľadnosť stihne trest, hoci by som mala prísť o hlavu. Neunikneš   zaslúženej odplate a pokute, čo by si bol aj aký prefíkaný, múdry   alebo učený!“
    </tei:p>
    <tei:p>
     V takýchto myšlienkach, za takých vnútorných rozhovorov a veľa   nebezpečenstva skrývajúcich dúm zastihol ju večer a potom i noc.   Neprestajné a dlho trvajúce duchamorné rozpoloženie ju natoľko   ukonalo, až ju premohla únava. Zrazu klesla na lôžko a zaspala. No   keďže sa duša nikdy neupokojí a ustavične ostáva v činnosti, obyčajne   potom všetko to, o čom sme cez deň tuho uvažovali a najmä pred   spánkom rozmýšľali, prechádza obrazne i do sna a sníva sa nám o tom.   A tak aj spiacej panne sa plietlo o všetkom, čo jej v bdejúcom stave   zaneprázdňovalo myseľ.
    </tei:p>
    <tei:p>
     I vo sne sa karhala, že nebola vo svojej veci dôtržlivejšia, že   svoju roztúženosť lepšie neutajila a neuchovala si ju iba pre seba.   Aj vtedy sa vadila s lekárom, vyhrážala sa mu, sľubovala mu hojnú   odmenu, bohatú výslužku. No väčšinu sna vyplnila taká strašná a živo   zobrazená príhoda, že sa panna od hrôzy celá chvela a často sa   stŕhala z lôžka.
    </tei:p>
    <tei:p>
     Mala sen na postavenie tamojších žien veľmi nezvyčajný. Snívalo sa   jej, že sa vybrala s Reném i s niekoľkými členmi otcovho dvora do   hlbokých hôr na poľovačku. Tam zaostala trochu za družinou a ocitla   sa zrazu zoči-voči poranenému diviakovi, ktorý s penou na pysku   zúrivo páral klami kôru na stromoch. Len čo ju zazrel, vrhol sa na   koňa, na ktorom sedela, besno mu hrýzol nohy, kým ho aj s ňou   nestrhol na zem. V tejto tvŕdzi jej neprišla na um ani šabľa, ani   pištoľ, aby sa nimi bránila z celej svojej krehkej sily, ale začala   volať o pomoc. Na šťastie nekričala nadarmo, a kto ju začul i ochotne   pribehol ratovať, bol sám René. Zoskočil zo svojho koňa a rýchlo ju   naň vyložil. Tým však obrátil na seba pozornosť rozzúreného zvera.   Obaja sa nemilosrdne pustili do seba. René bránil dva životy, ale   diviakovi nešlo už natoľko ani o vlastný život, ako o pomstu za   smrteľnú ranu na bachore. Zúrivo sa vrhal na Reného a usiloval sa mu   zubiskami zaťať do niektorej nohy, no mladík sa šikovne uhýbal a   pritom mu uštedroval nové rany. A keď z krvi stečený a poslednú paru   vydávajúci zver zozberal naostatok všetky sily a ešte raz sa vyrútil   na neho, René mu tak rúčo vrazil šabľu cez hrtan až do srdca, že   ihneď prestal kvičať a roztiahol sa na zemi v celej svojej ozrutnej   veľkosti.
    </tei:p>
    <tei:p>
     Až vtedy sa spamätala muftiho dcéra z úľaku a zhlboka si vydýchla.   Aj René oddychoval po tuhom zápase, natešený kráčal vedľa koňa, na   ktorom sedela Hadixa, a obaja sa veselo uberali domov. No vtedy na   nich doľahlo nové a oveľa väčšie nebezpečenstvo. Žalostný kvikot   smrteľne zraneného zvera vyburcoval z ležísk iné dva diviaky, ktoré   sa za hlasom ponáhľali druhovi na pomoc. Najskôr pribehli k   zahlušenému štetináčovi a keď ho našli opusteného, za ustavičného   krochkania, ktorým si dodávali smelosť, pustili sa divým behom po   šľapajach Reného, kým ho nedostihli. Mladík ich zbadal už zďaleka,   ako sa za ním ženú, a svojej žiačke povedal:
    </tei:p>
    <tei:p>
     „Aby sme nezahynuli obaja, jeden z nás sa musí obetovať. Radšej   nech prídem o život len ja, podur preto koňa, zachráň sa a vše si na   mňa spomeň!“
    </tei:p>
    <tei:p>
     Keď ho diviaky dobehli, privítal ich súčasne z dvoch pištolí, no   bez výsledku, lebo po škutinách zverov sa guľky len tak zošmykli.   Potom sa chrbtom oprel o hrubý strom so šabľou v jednej a švancarou v   druhej ruke. Rázne sa bránil, neraz do nich zaťal, ale predsa im   neodolal, lebo kým jedného poriadne zasiahol do chrbta a dlhšie ho   zaneprázdnilo vyťahovanie uviaznutej zbrane, druhý ho zatiaľ zrazil   na zem. Panna z veľkej lásky k Renemu neušla, ako jej kázal. Ba viac   ráz sa priberala zísť z koňa a chcela mu pomáhať, no na jeho prísny   zákaz vždy sa zháčila. Keď však videla, že ho diviak už vláči po   zemi, zoskočila dolu a začala ho brániť, ale horkáže pomoc. Veď čo aj   mohla zmôcť proti takému hovädu svojou chabou silou a útlou, na   takýto zápas nevycvičenou rukou? Márne pichala a bodala, ostrie sa   odrážalo od srsti zvera, ktorý už klami dorážal na Reného prsia. Keď   to spozorovala, hodila sa diviakovi na rypák a chcela sa dať i ona   roztrhať a tak zahynúť spolu s mladíkom.
    </tei:p>
    <tei:p>
     A práve vo chvíli tohto rozhodnutia sa prebudila celá spotená a   kým sa celkom nespamätala, presvedčená bola, že sa v horách mocuje s   divými zvermi. No keď videla, že je vo svojej svetlici a na posteli,   začala podľa tamojšieho zvyku rozmýšľať, čo asi znamená tento strašný   sen. Lebo aj ona zachovávala pochybné učenie ich bludnej viery o   snoch, ktoré si mohamedáni navzájom rozprávajú a všeobecne ich   uznávajú za božie zjavenie. Preto aj vo svojich modlitbách horlivo   prosievajú Alaha, aby im často zosielal sny, ktoré by im vyjavili, čo   zlé alebo dobré ich v budúcnosti očakáva, a tak sa všetko dozvedeli   ešte skôr, než sa to stane. Blázniví nasledovníci ešte bláznivejšieho   vodcu! Nepochybne zhltli aj tento klam tvorcu a pôvodcu svojej viery,   lebo Mohamed si vymýšľal kadejaké zázračné príhody — ako sa vznášal k   nebu a cez noc sa zhováral s Alahom — čo potom rozhlasoval. Možno sa   však čudovať, že tento národ verí uvedeným pletkám, keď sa podobných   povier pridŕžajú ľudia uznávaní za zbehlejších nielen vo veciach   svetských, ale ovládajúci aj vyššiu múdrosť?… Táto hlúposť má svojich   ctiteľov a zástancov i u nás, aspoň na dedinách, čo je dôsledkom   nedostačujúceho poúčania.
    </tei:p>
    <tei:p>
     Pravda, kto by mohol odtajiť, že sa voľakedy nevyskytovali sny,   ktoré skutočne predpovedali nejedno tajomstvo budúcnosti? No keďže   ich potreba sa pominula, prestali aj sny, alebo sa vyskytujú   zriedkavejšie. Nám však netreba o tom hovoriť, aby sme sa nemiešali   do toho, do čoho sa miešať nemáme. Ale sú aj sny inakšie, ktoré   vyplývajú z ľudskej prirodzenosti, a teda niečo znamenajú, najmä ak   sa opakujú pravidelne. Niektorým ľuďom sa napríklad ustavične sníva o   tme, dyme, smrti a pohreboch, čo ich napĺňa veľkým smútkom a   nezdravým žiaľom. Iných mátožia predstavy ohňa, plameňov a farby   rozmanitej červene. Takíto majú viacej krvi než treba. Ľudia z tretej   skupiny sa vo snách neustále plahočia vo vodách a mori, driapu sa na   brehy, alebo stále na nich prší. Toto je zasa znakom, že ich krv   obsahuje zbytočnú vodu. Takýmto a podobným snom, ktorých príčina je v   nás samých, môžeme aj trochu veriť. Lekári z nich neraz zistia   príznaky človeku hroziacej choroby. No pokladať za neklamnú predpoveď   dobrej alebo zlej budúcnosti také sny, čo usnuje žalúdok preplnený   jedlom a nápojmi, je smiešne, lebo je to výmysel modlárov. Veď ktože   by sa zdržal smiechu, keď počuje, že vidieť vo sne mnícha alebo   zajaca znamená čoskorú smrť, pozerať sa do zrkadla veští radostník,   že nad hlavou letiace orly a kročité nohy znamenajú nešťastie, ale do   kvapky vypitý sud je predzvesťou šťastia. Toto všetko je priam ako   zázračné babské videnie, ktoré by bolo pravdivo vystríhalo pred   škodou, keby sa bolo splnilo. A Mohamedovo učenie o snoch je úplne to   isté.
    </tei:p>
    <tei:p>
     Po dlhšom sústredenom uvažovaní o sne bola panna presvedčená, že   jej i Renému hrozí veľké nebezpečenstvo. Potom vzala mladíkove listy,   ešte raz ich prečítala od slova do slova a napokon sa rýchlo   rozhodla: „Pravdu máš, aby sme teda nezahynuli obidvaja, ostaň ty   nažive, lebo z nás dvoch som to práve ja, čo som všetko   zavinila.“
    </tei:p>
    <tei:p>
     Čudná premena dievčiny!
    </tei:p>
    <tei:p>
     A veru neotáľala ani chvíľu, chytro sa pristrojila a ponáhľala sa   za muftim. Keď ju otec zazrel, bežal jej oproti, objal ju a   neprestával ju bozkávať, lebo spozoroval, že sa za tú jedinú noc   celkom zmenila. Hadixa úctivo pobozkala otcovi ruku a keď sa dostala   k slovu, skromne sa ozvala:
    </tei:p>
    <tei:p>
     „Drahý môj otecko, kým sa rozhovoríme o tom, čo si mi včera   narádzal, chcela by som ťa najprv o niečo pokorne poprosiť. Bola by   som ti veľmi povďačná, keby si ma ochotne vypočul.“
    </tei:p>
    <tei:p>
     Keď jej mufti odvetil, aby len smelo povedala, čo jej leží na   srdci, že jej vo všetkom vyhovie, pokračovala:
    </tei:p>
    <tei:p>
     „Mladík, ktorého som s tvojím láskavým zvolením prijala, aby   vyučoval mňa i brata, dostáva sa u našich dvoranov do veľkej   nemilosti. Začínajú nenávistne reptať, že takého neveriaceho psa   zahŕňame toľkou láskou. Najdobrotivejší otče, tento mladík prišiel k   nám proti svojej vôli, lebo akiste predvídal všetky tieto   nepríjemnosti. Hoci svoju povinnosť vykonával z donútenia, plnil ju   svedomite a nijako sa neprehrešil proti nej, ani proti niečomu inému,   leda že by sa bol mimo svojej služby zapodieval dačím osožným. A teda   zlostné jazyky nemajú prečo reptať proti nemu… Ja som sa za ten čas   naučila od neho toľko a získala som už také vedomosti, že mi to   postačí na celý život. Jeho materinský jazyk ovládam dosť dobre, o   mnohých krajinách, mestách a tamojších obyvateľoch viem toľko, že   budem môcť o nich tak rozprávať, akoby som tam bola. A to je všetko   jeho nehynúca zásluha… Nedovoľ teda, drahý otecko, aby sme ho za   dobrodenie vyplatili krvavou mzdou. Veľmi sa obávam, ak zavčasu   nezakročíme proti úkladom zlých ľudí, aby z tohto šomrania nevznikol   veľký oheň. Jeho nepriatelia prejavili už nedávno svoju opovážlivosť,   keď mu na hospode potajomky podstrčili jed. Aj keď naisto neviem,   predsa len sa dosť odôvodnene domnievam, že to boli ľudia z nášho   domu.“
    </tei:p>
    <tei:p>
     Mufti pri tejto správe zaškrípal zubmi, chytil sa za bradu, vstal   a rozhnevaný zvolal:
    </tei:p>
    <tei:p>
     „Povedz, kto je pôvodcom toho zločinu, nech ho naskutku zahluším!   Len prezraď, koho podozrievaš… Zločinca rozkážem bez milosti polapiť,   a či už je sám alebo ich je viacej, všetkých dám mučiť!“
    </tei:p>
    <tei:p>
     Svoje rozhodnutie chcel hneď aj uskutočniť a zavolať pred pannu   všetkých dvoranov, čo ho natoľko pobúril spomenutý výčin. Ale Hadixa   ho chytila za ruku a utišovala ho:
    </tei:p>
    <tei:p>
     „Ešte nie,“ vravela, „až v príhodnom čase! Takýmto spôsobom by sme   nevinnému nielen nepomohli, ale ešte väčšmi ohrozili jeho život a   uškodili aj vlastnej cti a nášmu menu. Keby sa to mesto dozvedelo,   určite by povedalo: Aha, čo robia so svojimi súvercami pre jedného   psa! Takto trápia ľudí našej viery kvôli jednému neveriacemu, ktorého   keď už aj nemučia a neškrtia, mali by mu aspoň život strpčovať, dať   ho do okov a odsúdiť na najtvrdšiu robotu, kým by nezdochol. No podľa   skutočného zaobchádzania s ním je nad slnko jasnejšie, v akej bol u   nich vzácnosti a ako ho mali radi. A ktovie, prečo si ho tak   obľúbili?… Nuž a čo by mohlo vzniknúť z takýchto a podobných rečí,   ktoré by asi aj nám nebezpečne uškodili, tvoja svätá múdrosť si už   vie predstaviť. Nedaj pátrať po tom zlomyseľníkovi, ani sa na ňom   nepomsti. A čo teraz…? Ak chceme ochrániť mladíka i seba, najdrahší   otče, pomôže nám iba jedno: keď ho čím skorej odtiaľto prepustíme.   Keby sme to premeškali, postihne nás všetko zlo, ktoré som spomínala.   Lebo táto nevraživosť a šomranie neutíchnu dotiaľ, kým tu len bude.   Ba ešte sa rozšíria, najprv sa všetko roznesie po našom dvore,   stadiaľ vyjde na ulice a námestia, kde sa to dozvedia všetci   obyvatelia Káhiry. A potom už bude neskoro a darmo aj čo ako vyvracať   falošné chýry a očisťovať sa z nepravdivého obvinenia…
    </tei:p>
    <tei:p>
     Dobre viem, otecko, že poznáš onú ukrutnosť, ktorú prinútili davy   spáchať sultána Mohameda, prvého tohto mena po veľkom Prorokovi. Keď   jeho vojsko dobylo Konstantinopol, priniesli mu ako najcennejšiu   korisť rozkošnú mytilénsku devu Irenu, ktorú zaslúžene miloval   najväčšmi zo všetkých, a predsa ju vlastnou rukou zmárnil, aby utíšil   šomrajúce vojsko i obyvateľov. V písmach sa môžeme dočítať, že keď ho   Mustafa napomenul, aby sa zriekol tejto lásky, lebo janičiari a s   nimi celé vojsko i všetci poddaní sa preto búria a sú vážne obavy, že   z takejto malej veci môže vzniknúť veľká rebélia, sultán prisľúbil   vyhovieť ich žiadosti. A skutočne o tri dni povedal najmilšej iba   toľko, aby sa pristrojila čo najkrajšie, a vyviedol ju na   priestranstvo, uprostred ktorého stál trón a kde sa zhromaždili   pozvané davy ľudu. Tam sa najprv spýtal okolostojacich, či si svojou   driečnosťou a krásou nezaslúžila, aby ju i on miloval, hoci sa   nenarodila ako mohamedánka. Potom sa obrátil k nej s otázkou, či by   sa nechcela dať korunovať za jeho prvú a najuctievanejšiu manželku. A   keď ona čo najponíženejšie odvetila, že poslušne splní každý jeho   rozkaz a preukáže mu každú službu, ľavou rukou ju schytil za vlasy,   pravou vytasil šabľu a nič netušiacej Irene zoťal ihneď hlavu, aby   upokojil búriace sa davy.
    </tei:p>
    <tei:p>
     Podobne prinútia urobiť akiste i nás, otecko. Keď sa raz tento   prípad dostane do uší viacerým ľuďom a rozbúri im myseľ, keď sa to   teda rozšíri, musíme vydať mladíka na milosť a nemilosť ich svojvôli.   On sa stane synom smrti, a my tak neunikneme zlému chýru. Káhirčania   nikdy nezabudnú, že sme s ním tajne sympatizovali ako s dobrým   priateľom… Aby sme teda odvrátili toto dvojnásobné nebezpečenstvo,   prepustime ho, drahý a vzácny môj otče, slobodne do jeho vlasti. Ako   som povedala, ja ho už nepotrebujem, skončil teda svoju službu, ako   ste sa dojednali. Dajme mu, čo sme sľúbili, a nezdržujme ho, lebo   nemáme na neho nijaké právo, veď sme ho ani nezajali, ani nekúpili od   niekoho iného. Potešme človeka, ktorý svoje dni prežíva v strachu a   úzkosti, lebo každú medzi nami strávenú hodinu očakáva iba smrť.   Pusťme, a o to prosím čo najpokornejšie, pusťme mladíka domov k jeho   rodine!“
    </tei:p>
    <tei:p>
     Pannino orodovanie bolo také úpenlivé, že mufti neodolal a sľúbil   splniť jej prosbu. Iba sa trochu zamyslel a okrem určitého sklamania   neprejavil nijakú nevôľu k Hadixinej prosbe:
    </tei:p>
    <tei:p>
     „Veľmi rád by som ho bol videl ako nášho súverca, lebo človek jeho   hodnoty mohol mi byť iba na česť a nemalý osoh. Nuž ale keď som sa i   ja sám presvedčil, že nemožno na to ani len pomyslieť, a keď sa veci   okolo neho i nás takto vyvinuli — ďakujem ti, dcéra moja, že si ma o   tom upovedomila, a patrí ti za to pochvala — nech sa ti stane teda po   vôli. Môže odísť hneď prvou loďou, čo pôjde do tamojších krajov.“
    </tei:p>
    <tei:p>
     Túto radostnú novinu chcela panna oznámiť Renému čím skôr, a preto   ho dala zavolať do záhrady, kam vyšla zvečera na čerstvý vzduch. Keď   ho zazrela, nemohla zabrániť, aby jej od ľútosti a hnevu nevypadlo   zopár sĺz. Lebo hoci mladík už z najhoršieho vyviazol, svojím výzorom   pripomínal ešte trochu človeka napadnutého prašinou alebo   malomocenstvom. Chytro sa však spamätala a prihovorila sa mu jazykom,   ktorý sa naučila od neho:
    </tei:p>
    <tei:p>
     „Podľa sľubu aj prirodzenej spravodlivosti dlhovali sme ti   prepustenie na slobodu, a mufti s tým súhlasí. Navrátiš sa teda k   svojim milým rodičom, odídeš do svojej vlasti, len čo sa naskytne   príležitosť a vhodná loď, čo by ťa mohla bezpečne dopraviť až na   patričné miesto. Až sa o takej dozvie tvoj hospodár alebo aj ty skôr   než my, oznám to, aby sme ťa mohli vystrojiť potrebnými sprievodnými   listmi a odovzdať ti zaslúženú odmenu — otec i ja osobitne. Kým to   všetko obsiahneš, chcem sa ti čo najúctivejšie poďakovať za   preukázané dobrodenie aj za trpezlivosť, s ktorou si sa mi venoval.   Nikdy na to nezabudnem a pamäť mi o to oberie iba smrť. Navždy si ťa   uchovám v mysli a neprestanem ťa spomínať s chválou (okrem týchto   chvíľ plných pochybností). A to, čím som ťa zarmútila i urazila,   odpusť mi, lebo ťa odprosujem z pokorného srdca. No nemôžem, ani ťa   nemienim prosiť o odpustenie za to, čo mi len tvoja myseľ zazlieva,   lež nič podobné mi nevyčíta moje svedomie… Nezáleží na mne, keby som   ti však mohla dokázať, že nie mojou vinou si zakúsil toľko   nepríjemností, ochotná som to urobiť ešte i dnes!… No dbať budem   predovšetkým na to, aby si sa raz presvedčil o mojej nevine a   žičlivosti aj po uvoľnení zo služby. Aspoň vtedy, ked sa dozvieš o   víťazstve či už mojom alebo môjho nepriateľa, povedz: Neposudzoval   som ju spravodlivo. A vtedy si uvedom, že aj v našom národe žijú   statočné, dôveryhodné osoby, slovu ktorých môže smelo uveriť i múdry   a poriadny človek.
    </tei:p>
    <tei:p>
     Napokon ťa prosím — ani nie tak z ohľadu na svoj život, lebo mi na   ňom neveľmi záleží, ale v záujme mojej i tvojej cti — povedz mi,   nevravel si dačo muftimu o mojich listoch?“
    </tei:p>
    <tei:p>
     Keď René odvetil, že nič nepovedal, pokračovala:
    </tei:p>
    <tei:p>
     „Nespomenul si azda niečo o tom nášmu lekárovi?“
    </tei:p>
    <tei:p>
     Mladík aj teraz tvrdil, že sa o jej listoch nezmienil ani   lekárovi, ani nikomu inému, ba že ich uchováva v najväčšej   tajnosti.
    </tei:p>
    <tei:p>
     „A čo ti o mne rozprával lekár?“ vyzvedala sa opäť Hadixa. „Ktoré   z jeho slov mi slúžili na chválu a akými ma potupoval?“
    </tei:p>
    <tei:p>
     No René sa na to zrazu odmlčal. Bezpochyby začal uvažovať, či ten,   ktorého dosiaľ pokladal za svojho dobrého a dôveryhodného priateľa,   skutočne sa nevyjadril skrivodlivo a v neprospech jeho žiačky. Ba   mladíka znepokojilo zrazu podozrenie, či lekár azda neklamal alebo   potajomky nestrojil záhubu jemu alebo panne, hoci každým slovom sa   prejavoval ako jeho najobozretnejší radca a najúprimnejší ochranca.   Keď teda za takýchto myšlienok neprestajne mlčal, lebo nevedel, čo by   mal odpovedať, deva sa opäť ozvala:
    </tei:p>
    <tei:p>
     „Nestrachuj sa, nemienim ti nijako ublížiť, ani sa ti nič nestane.   Ver mi, nebudem prenasledovať toho človeka, dokiaľ si tu, ba ani   potom. Iba ak by on s tým začal a tak ma prinútil konať. Bez   akýchkoľvek obáv môžeš povedať pravdu. Ba musíš vyjaviť pravdu, ak ti   záleží na svojej i mojej cti. Lebo aby si vedel, že sa ťa na všetko   toto nevypytujem len zo všetečnosti, a aby si konečne jasne pochopil   aj celý náš písomný vzťah — vedz, že ja sama som tá deva, čo sa ti   ani nevysmievala, ani ti úklady nestrojila, lež ťa úprimne chcela za   manžela. Ja som tá nešťastnica, čo ťa zbadala z obloka a ihneď si ťa   zamilovala a zatúžila po tebe. Keby som tam nebola bývala, akiste by   ma neboli opriadli takéto myšlienky. No pre úplnosť tohto vzťahu   vypočuj si tajomstvo môjho srdca.
    </tei:p>
    <tei:p>
     Ešte v kolíske sľúbili ma synovi istého beglerbega, ale ten ako   chlapec zrazu zmizol. Hoci naši otcovia hneď vtedy stratili všetku   nádej, že by sa raz našiel, ja som predsa stále dúfala v jeho návrat.   Ako aj jeho sestra, ktorá mi nedávno písala, že dostala od neho list.   Zamlčal v ňom síce svoje meno i krajinu, v ktorej žije, ale hlási sa   k nej ako k sestre a sľubuje, že za ňou tajne príde. Ach, keby to bol   aj skutočne urobil alebo aspoň uviedol svoj terajší domov, bola by   som ho išla hľadať aj na kraj sveta a pritom, hoci žena, ochotne   podstúpila akékoľvek nebezpečenstvá, lebo ho i neznámeho natoľko   zbožňujem a zachovávam mu otcov sľub! Kým som teda mala aspoň tú   najmenšiu nádej, že sa vráti, vždy som vedela muftimu odporovať a   umlčať ho, keď neprestával vravieť o manželstve s dakým iným. Ale   nikto si nezískal moje srdce, ani ty by si ho nebol azda podmanil —   odpusť mi úprimnosť — a nevzbudil vo mne takéto myšlienky. Čože som   si však mala počať? Práve v tom čase, keď som ťa spoznala, doletel k   nám smutný chýr, že beglerbegovu dcéru, sestru môjho ženícha, uniesol   akýsi morský zbojník. Nuž čo mi ostávalo? Moja nádej sa rozplynula   ako dym a musela som sa zmieriť s tým, že ho už darmo budem vyčkávať.   Potom si sa mi zo všetkých zapáčil jediný ty a rozhodla som sa, že sa   stanem iba tvojou. Od tej chvíle som na nič iné ani nemyslela, len   ako ťa získať.
    </tei:p>
    <tei:p>
     Všetko moje úsilie i dômysel som sústredila na to, aby som ťa   dostala do nášho domu, čo sa mi aj podarilo. Dúfala som, že privykneš   na nás z vlastnej vôle. Ale keď som spozorovala pravý opak, použila   som lesť. Verila som totiž, že ak ti aj spočiatku nebude veľmi po   chuti naše náboženstvo, časom sa obmäkčíš a čo si pokladal za kyslé a   horké, uznáš za sladkosť predovšetkým zásluhou mojej úprimne mienenej   miloty.
    </tei:p>
    <tei:p>
     No aby som sa konečne dostala k veci, na ktorú som sa ťa spytovala   — keď som videla, že všetok môj dôvtip a samo úsilie nestačia na   teba, obrátila som sa o pomoc na onoho človeka, čo bol pôvodne toho   istého náboženstva ako aj ty. Keďže som vás vídala často spolu a   nažívali ste v priateľskej zhode, usúdila som, že bude na to   najsúcejší. Nepochybne som sa zmýlila v návode prostriedkov a   spôsobu, ktoré som mu prikázala pritom použiť. Zdá sa mi, že práve   vtedy zbadal, kam vlastné cielim, za čím potajme túžim, prečo ťa   chcem dostať medzi nás. Slovom, tento človek už vie, že som sa   zaľúbila, a to do teba. Ak si ty nič nikomu nevyjavil, ako vravíš,   tak potom on oznámil muftimu časť môjho tajomstva. Povedz teda   úprimne, čo všetko pohovoril, aby som sa mohla včas prichystať proti   jeho nástrahám. Aj záver tvojho posledného listu nasvedčuje, že on je   pôvodcom tvojej nenávisti voči mne. Chcela by som si vypočuť, ako sa   on sám vyjadroval, aby som jasne pochopila jeho zámery.“
    </tei:p>
    <tei:p>
     „Spočiatku,“ začal René, „ako som prišiel do tohto domu, naše   rozhovory za čas nevybočovali z rámca zvyčajných priateľských rečí až   do dňa, keď ma pozval na vašu veľkonočnú slávnosť. Vtedy využil   príležitosť a začal mi nevtieravo vychvaľovať Mohamedovu vieru. A   hoci aj nie v ten deň, ale onedlho ma prehováral, aby som prijal vaše   náboženstvo a podľa jeho príkladu stal sa mohamedánom. No čoskoro   zmenil svoju mienku, po krátkom čase prišiel za mnou veľmi skrúšený.   Prosil ma, aby som mu odpustil jeho nemúdre názory, že ho veľmi mrzí   nielen to, čo mi radil, ale aj čo sám urobil. Preklínal svoje   poblúdenie a prejavil vôľu navrátiť sa do starej viery, za ktorou   vraj stále túži. Odvtedy sa už o vašom náboženstve ani raz nezmienil   pochvalne, potupoval Mohamedove prikázania a zákazy, vysmieval sa z   jeho bláznivých zázrakov i z vás všetkých, že v ne slepo veríte.   Napomínal ma, aby som sa nijako nedal oklamať a mal sa na pozore,   najmä ak o tejto veci bude vravieť mufti alebo ty. Predovšetkým teba   neprestával ohovárať ako najväčšiu klamárku a najnebezpečnejšiu   falošnicu. Neraz mi povedal, vraj ty si ho priviedla do záhuby a   zničila tým, že si mu sľúbila nielen samu seba, ale i manželský   zväzok. Dakedy sa taktiež vypytoval, čo vravíš mne, či sa aj ku mne   tak nesprávaš. Cez tieto posledné dni ma priam prenasledoval najmä   otázkou, či si mi dajako neprejavovala lásku alebo či som sa ja   nezhováral s tebou o niečom podobnom. No ja som, opakujem znovu,   nepovedal nič nielen jemu, ale ani nikomu inému. Teda takéto bývali   naše rozhovory a takto sme obyčajne trávievali spolu čas…
    </tei:p>
    <tei:p>
     Nuž a všetko ostatné nepokladaj, panna, za môj hriech a moju vinu,   že som mu vždy a všetko veril. Natoľko je výrečný, vtipný a vie si   pri rozprávaní tak ovládať tvár, že presvedčí aj toho   najobozretnejšieho a oklame aj najmúdrejšieho. Takto vždy začínal i   končil, a tak som ho nielenže nepokladal za zlomyseľného neprajníka,   ale nemohol som si ho nevážiť ako svojho najostražitejšieho ochrancu.   Odpusť mi teda všetky moje previnenia, ktoré pramenili z tejto   nešťastnej dôvery k nemu. Odpusť mi všetko, čím som ti ublížil na cti   a statočnosti!… Ach, ty milá, preľúbezná… Ty moja jediná láska!… Čo   sú to za neslýchané a neuveriteľné, zázračné zásahy nebies…!“
    </tei:p>
    <tei:p>
     Po týchto slovách Reného natoľko premohlo vzrušenie, že sa   neudržal na nohách. A Hadixa veru múdro urobila, keď vzala so sebou   niekoľko chlapcov (u mohamedánov spolu s eunuchmi posluhujú ženám i   pannám), ktorí behali po záhrade — nuž ako deti — takže ich   nevyrušovali a dožičili im dostatok času na priaznivo sa vyvíjajúci   rozhovor. Ba ani nezbadali, že René omdlel, čo však im dvom neveštilo   nič dobré.
    </tei:p>
    <tei:p>
     Keď sa mladík za panninej pomoci trochu zviechal a nadobudol   vedomie, nevládal vydať zo seba ani slovo a mlčky sa pobral domov,   Hadixa zasa do svojej svetlice. Tento rozhovor ich vzrušil do hĺbky   srdca a vyvolal v nich záľahu nepokojných myšlienok.
    </tei:p>
    <tei:p>
     Muftiho dcéra nemohla pochopiť, čo u mladíka zapríčinilo takú   nečakanú zmenu, a nevedela si vysvetliť, čo to má znamenať. René si   zasa spomínal na otcove rozprávanie z detských rokov a neprestával sa   čudovať i uvažovať, čo by mal podniknúť, lebo v jeho srdci aj v mysli   sa menil názor na všetky predchádzajúce udalosti.
    </tei:p>
    <tei:p>
     Medzitým sa o pár dní panna dozvedela, že v prístave kotví loď,   ktorá odpláva až do Talianska. Keďže dosiaľ nezmenila svoj pôvodný   úmysel — dostať ho čím skôr z hroziaceho mu nebezpečenstva —   nachystala všetko potrebné a naposledy poslala po neho. Keď prišiel,   podala mu dva batôžteky plné drahocenných klenotov a povedala:
    </tei:p>
    <tei:p>
     „Jeden patrí tebe za svedomitú službu, druhý opatruj pre mňa, aby   som mala medzi vami z čoho žiť, ak tu alebo na ceste k vám neprídem o   život. Nuž a teraz — opäť ťa prosím pre to, čo ti je najdrahšie —   zmeň svoju zlú mienku o mne, aspoň potom pozri na mňa milosrdnejším   okom a zaobstaraj mi ako neznámej cudzinke bezpečnejšie miesto (nič   iné už od teba nežiadam). Lebo čo som si raz v srdci pevne zaumienila   pre istú príčinu, chcem dodržať aj po zániku onej príčiny. Rozhodla   som sa odísť stadiaľto za tebou kvôli tebe, keby si bol vyslyšal moje   úprimné prosby. No hoci si ma zavrhol, jednako pôjdem, lebo tak sa mi   znevideli aj moji najbližší, že pociťujem voči nim nevôľu, ba   nenávisť. Ak sa všetko podarí — dobre, ak nie, nebudem banovať a   nijaká nehoda ma nezastihne nepripravenú alebo želejúcu svoj život. A   keďže je to druhé oveľa pravdepodobnejšie, pre každý prípad už teraz   ti na rozlúčku želám: Ži šťastne a blažene! Nech ťa ochraňujú dobrí   duchovia a pomôžu ti dostať sa bez nehody až ta, skadiaľ si sa vybral   za svojím cieľom. A nech ťa neopúšťajú ani potom a tak bedlia nad   každým dňom tvojho života, aby nijaký z nich nezatemnilo ani to   najmenšie mračno, ale všetky uplývali pokojne. Slovom, želám ti z   úprimného a žičlivého srdca večné šťastie a opravdivú blaženosť… Čo   ti tu dávam, prijmi vďačne. Teraz choď za muftim, on sa už postará,   aby si sa bezpečne dostal na pripravenú loď.“
    </tei:p>
    <tei:p>
     Keď to Hadixa dopovedala, odvrátila sa k obloku, vyňala šatôčku a   začala prehorko plakať. No René ju v tom predišiel, od plaču mal oči   už celé červené, lebo každé jej slovo ho zasahovalo priamo do   srdca.
    </tei:p>
    <tei:p>
     V takomto rozpoložení zotrvali dlhší čas. Akoby boli onemeli, len   panna mu podchvíľou podávala spomínaný už dar, aby si ho vzal so   sebou. No v Reném sa odohrávalo dačo iné. Až keď im bolesť zo srdca   vyplavili slzy, utrúsili zlomeným hlasom a za vzlykotu opäť zopár   slov. A mladík vtedy povedal:
    </tei:p>
    <tei:p>
     „Keď už si sa tak pevne rozhodla stadiaľto odísť, keď ti toto   múdre predsavzatie natoľko ovládlo myseľ, čakaj teda na mňa, kým sa   po teba nevrátim na vlastnej lodi. Dožič mi, aby som ti tak preukázal   svoju vernú lásku. Prídem, hoci by bol podo mnou miesto vody samý   oheň, istotne prídem po teba, alebo zomriem, alebo… O to sa vôbec   nestaraj, ako vyžiješ. Ja nepotrebujem tieto poklady, ktorých strata   mohla by ťa uvrhnúť do veľkého nebezpečenstva ešte skôr, než by si sa   odtiaľto vyslobodila. Iba jedno chcem počuť od teba: Môžem dúfať, že   mi ostaneš verná, aj keby sa našiel ten tvoj zaľúbenec? Budeš radšej   moja, pretože si ťa nepochybne väčšmi zaslúžim než on? Vôbec si   nemusíš robiť výčitky preto, že ťa už jemu sľúbili, veď prisľúbil ťa   tvoj otec, čo ani nemohol urobiť bez tvojho súhlasu, lebo vtedy si   ešte vôbec nebola schopná privoliť na dačo také.“
    </tei:p>
    <tei:p>
     Pannu začala znepokojovať myšlienka, čo vlastne majú znamenať jeho   otázky, no jednako mu ihneď odpovedala:
    </tei:p>
    <tei:p>
     „Aby si kvôli mne podstúpil dajaké nebezpečenstvo, nebola by som   dopustila ani vtedy, keby si sa bol vyjadril: Tvoj som a ty buď moja.   Aj za takýchto okolností bolo by mojou starosťou, aby som ťa zďaleka   nasledovala a pritom ti nijako neublížila. Veď prečo by som ti bola   chcela hoci aj mimovoľne dajako uškodiť? Nikdy som netúžila nájsť   svoje šťastie v tvojom nešťastí. Keď som mala takúto mienku vtedy,   ako by som ju nemala teraz?… A preto sa neunúvaj, milý môj, zbytočne   sa nevystavuj nebezpečenstvám a nerob si podaromne výdavky. Oveľa   ľahšie dosiahnem svoj zámer iba s verným sluhom než na tvojej lodi,   čo isteže uznáš aj ty, ak uvážiš, ako ťažko by som sa dostala z tohto   domu už aj na loď… Odpoveď na svoju otázku môžeš si vybrať z môjho   nedávneho rozprávania v záhrade. Nepáčila by sa ti vari taká deva,   ktorá by si ťa zamilovala a potom by vždy prejavovala i   najúprimnejšiu túžbu ti aj patriť? To rozsúď sám, či je to opravdivá   a chválu zasluhujúca láska. Ak onen žije a je slobodný, ak mnou   nepohrdne — patrím jemu. No ak ma nechce alebo nemôžem byť jeho pre   nejaké mne neznáme príčiny — potom rozhoduje tvoja vôľa. Jeho milujem   nie pre otcov sľub — ale ani sama neviem prečo, a teba nadovšetko   hneď po ňom. Tamten je prvý a ty druhý… Ale povedzže mi, prečo sa   spytuješ? Počul si azda o ňom dačo, žije, a vari vieš aj kde? Povedz,   sľubujem ti, že nikto sa o tom nedozvie.“
    </tei:p>
    <tei:p>
     A na to sa panna i mladík znovu rozžialili a slzy im zaliali   oči.
    </tei:p>
    <tei:p>
     Renému div že srdce nepuklo a zároveň sa nerozplynulo pri počutí   Hadixiných slov. Lebo v tomto dievčati bolo toľko múdrosti, smelosti   v prechovávaní priazne a oddanosti k tomu, ktorého si už nevedela ani   predstaviť — že tá verná láska a láskavá vernosť - až dojímali!… V   živote ho dosiaľ ešte nič tak nerozrušilo a nedojalo ako táto   oddanosť. Nevedel vydržať na jednom mieste, iba chodil po svetlici a   zalamoval rukami.
    </tei:p>
    <tei:p>
     Tri razy chcel už odísť, aby sa pobral na hospodu a odtiaľ jej   poslal list. No tri razy sa vrátil od prahu, čo tak túžil zostať s   ňou a osobne jej všetko vysvetliť. Napokon sa rozhodol pre druhé,   bozkal panne ruku a zvolal:
    </tei:p>
    <tei:p>
     „Môže byť na svete ešte vernejšia deva než ty?! Či sa ti môže   daktorá vo vernosti aspoň ako-tak vyrovnať?! Och, nebudem už ďalej   nič tajiť, hoci by ma hneď v tejto chvíli zastihla i smrť! Prečo by   som otáľal a nevyjavil pravdu?!… Ja som ten Ibrahim, syn tripoliského   beglerbega Ibrahima! Ja som ten, čo sa narodil toho istého dňa ako aj   ty. To mňa hneď po narodení zasnúbili s tebou a vložili mi ruku do   tvojej na znak a potvrdenie nášho budúceho manželstva. To mňa zajali   zbojníci, ale šťastlivo som im ušiel a dostal sa na cestu, kadiaľ sa   istý taliansky kupec práve vracal domov. Tento kupec si ma obľúbil   ešte v Jeruzaleme a keďže i mňa k nemu čosi neodolateľne priťahovalo,   poprosil som ho teda, aby ma vzal so sebou, lebo jeho chcem za   otecka, a nie beglerbega. Ja som — a tomu ver, moja najmilšia — brat   Fatimin, s ktorou som sa pred jej únosom stretol a zhováral podľa   svojho sľubu.“
    </tei:p>
    <tei:p>
     Kto by sa čudoval, že Reného slová vzbudili v muftiho dcére   nečakanú radosť a obrali ju o všetky zmysly, takže ostala celá bez   seba. No chytro, veľmi chytro sa prebrala a precitla. Hoci boli celý   ten čas v miestnosti sami a pri dverách okrem toho strážil onen   Hadixin verný sluha, zrazu sa dnuka s hurtom vovalili štyria vojaci.   Dvaja z nich poviazali devu, dvaja Reného a každého zatvorili do   osobitného väzenia. Ba nedovolili ani to, aby sa mohla panna predtým   pozhovárať s muftim.
    </tei:p>
    <tei:p>
     Obaja akiste predpokladali, že ich rozhovor dakto vypočul a ihneď   to zaniesol muftimu. No nebolo to celkom tak. Mufti sa dozvedel, a   tomu aj veril, že jeho dcéra si veľmi zamilovala toho neveriaceho a s   ním sa často osamote zaľúbene zhovárala. Iba z toho ich obvinili a   mohamedánsky veľkňaz bol o tom svätosväte presvedčený, pretože   žalobca pravdivosť svojich slov potvrdil priamo pred jeho očami   zázračnými a ľudskú moc prevyšujúcimi činmi. Dôsledkom všetkého bolo   ponajprv to, že mufti v oných úkazoch videl napomenutie samého Alaha   a obžalovaných nedal ani predviesť, ale ihneď ich rozkázal vrhnúť do   žalára a prikuť. Potom ich bez vypočutia neľutoval odsúdiť na ukrutnú   smrť. Len čo sa totiž dozvedel o dcérinom priestupku, rozpamätal sa   na svoje videnie z predchádzajúcej noci a ešte v prítomnosti derviša,   ktorý bol pôvodcom obžaloby, poslal po členov divánu, rozkázal súdu   vec ihneď prerokovať a vyniesť rozsudok. Oboch všetci jednomyseľne   odsúdili na trest smrti. Panna však na výstrahu všetkým mohamedánkam   mala byť usmrtená slávnostnejšie, na popravisko ju mal odprevadiť   veľkolepý sprievod.
    </tei:p>
    <tei:p>
     Keď Hadixe oznámili tento rozsudok, nič nezanedbala, čím by mohla   pomôcť nielen sebe, ale predovšetkým jej srdcu drahému Renému. Otcovi   posielala odkaz za odkazom, v ktorých ho prosila, aby sa zľutoval sám   nad sebou i svojou jedinou dcérou a neveril obžalobe. Všelijako ho   presvedčovala o svojej nevine a ku každému odkazu dokladala, že keby   bola vinná, nebola by nástojila na mladíkovom odchode. No akoby   hluchému spievala, nielenže sa nedal presvedčiť, ale jej odkazy   nechcel ani len vypočuť.
    </tei:p>
    <tei:p>
     Čudný to bol vzťah otca k vlastnej krvi, čudná jeho spravodlivosť!   Ospravedlniť ho môže vari tuposť rozumu a nepochopiteľnosť oných   zázrakov.
    </tei:p>
    <tei:p>
     Ale prečo panna nepovedala, kto vlastne je René, keďže už poznala   jeho osudy? Veď výrok muftiho i sudcov mal priviesť všetko navnivoč.   Ak aj jej láska k Renému dakoho pohoršila, nemohla nikoho pohoršiť   jej láska už k Ibrahimovi. Prečo teda nepoužila tento argument na   obranu svojej cti a záchranu oboch ich životov? Uvedomila si totiž, a   o tom bola pevne presvedčená, že ak by týmto spôsobom sebe aj   pomohla, Renému by uškodila. Bystro pochopila, že takto by mu smrť   iba predĺžila práve pre jeho nenávisť voči mohamedánstvu. Už i jej   samej sa akosi spríkrilo, začalo v nej vzbudzovať akúsi trpkosť.   Okrem toho bez Reného nemala záujem o život a predovšetkým chcela   splniť svoj sľub. A tieto okolnosti, ktoré pokladala za jedinečnú   príležitosť, zaumienila si využiť a presvedčiť ho, že v nej nebolo   ani za mak falošnosti, že mu ešte ako cudzincovi dala prednosť pred   všetkými ostatnými práve pre jeho duševnú a telesnú príťažlivosť. —   Bol to skutočne výnimočný čin, a ako výnimočný, tak aj šľachetný a   chvályhodný.
    </tei:p>
    <tei:p>
     Zatiaľ sa neodvratne približovalo vykonanie rozsudku a odsúdencom   mal svitnúť i zapadnúť už len jeden jediný deň. Panna sa už iba o to   starala a pred ukončením svojho mladého života túžila iba za tým, aby   sa mohla so svojím Reném pozhovárať aspoň písomne — keďže osobne sa   nemohla — a tak isto sa odobrať aj od najmilšieho Ibrahima. Na   šťastie za strážcu žalára určili práve onoho jej oddaného sluhu,   ktorý vedel predstierať vernosť aj muftimu. Tomuto teda potajomky   odovzdala obidva batôžteky s klenotmi, ktoré vtedy pri násilnom   vtrhnutí vojakov do svetlice ukryla vo vrecku svojich šiat, a   povedala mu:
    </tei:p>
    <tei:p>
     „Vezmi si to za svoju oddanosť a ešte mi preukáž poslednú   službu.“
    </tei:p>
    <tei:p>
     Požiadala ho o potreby na písanie a potom hotový list poslala po   ňom Renému, čo aj ochotne urobil. Mladíkovi v liste ponajprv   oznámila, že na smrť ich odsúdili pre vzájomnú lásku. Ale prečo súd   vyniesol pre nich taký ukrutný ortieľ, to nevedela, lebo mufti aj   sudcovia udržiavali všetko v tajnosti. Keby sa bola Hadixa zavčasu   dozvedela o dervišových zázrakoch a oznámila to Renému, nepochybne   bol by mladík sudcov zahanbil, zapchal muftimu ústa a tak obidvoch   vytrhol z katových rúk. — Druhá časť listu obsahovala prosbu o   odpustenie: Veľmi skrúšene uznávala, chúďa, že iba ona je pôvodcom a   príčinou celého tohto presmutného nešťastia. Želela svoje previnenie   a prosila ho, aby jej odpustil. Písala, že vďačne by obetovala svoj   život i za neho — keby to bolo možné — len aby ostal nažive, lebo je   úplne nevinný. Napokon sa mu zdôverila, ako chce odísť zo sveta, a   preto ho napomínala — keďže je i on toho istého názoru — aby zamlčal   svoj rod a nevyjavil ich vzájomný vzťah.
    </tei:p>
    <tei:p>
     Hoci sa René až teraz dozvedel, že ho čaká neodvratná smrť — lebo   mu rozsudok ani neoznámili a chceli ho bez upovedomenia o tom vyviesť   priamo na popravisko — bolo mu to jedno, veď stratil všetko, čo podľa   vlastnej mienky najväčšmi potreboval v živote. Bez Fatimy, Van   Stiphouta a teraz i bez muftiho dcéry nemal záujem o život. No   nevýslovne ho dojímala Hadixina láska a jej oddanosť až po   samožertvu, hoci sa mohla zachrániť. A srdce mu nesmierny bôľ mučil   tým väčšmi, že by nemúdro konal, keby ju chcel zachrániť z tohto   smrteľného nebezpečenstva, lebo podľa listu zaumienila si odísť na   večnosť pre tú istú príčinu čo aj on. Predsa však pouvažoval, ako by   ju mohol zratovať i popri svojom pevnom predsavzatí. Onomu sluhovi   prikázal sa spýtať, koho popravia prvého. Keď sa z novej správy   dozvedel, že on prvý podstúpi smrť (čo sa však potom zmenilo),   otvorene a pravdivo napísal všetko o svojom pôvode i osudoch.
    </tei:p>
    <tei:p>
     „Odpusť, otče, a zadrž katovskú ruku, neprelej nevinnú krv svojho   nevinného dieťaťa! Lebo ten, ktorého si teraz usmrtil a ktorého tvoja   dcéra milovala, bol jej zasľúbencom. Vypočuj si celú pravdu:
    </tei:p>
    <tei:p>
     Ešte keď bol tripoliský paša menším hodnostárom a ty kňazom nižšej   hodnosti, obaja ste vtedy bývali v Jeruzaleme a nažívali v dôvernej   družnosti a vzájomnej láske. Aby sa toto vaše veľké priateľstvo   zachovalo a upevnilo, ty si na ten cieľ obetoval svoju nešťastnú   dcéru a on zasa svojho syna ešte v ten deň, ako obaja zároveň uzreli   svetlo sveta. Zasľúbili ste ich jedno druhému, aby raz v dospelom   veku uzavreli manželstvo. Teba potom onedlho poctili vyššou hodnosťou   a určili ťa za káhirského muftiho, odišiel si teda z mesta i so   svojou rodinou. Neskôr sa odsťahoval aj podobne povýšený tvoj   príbuzný na nové pôsobisko. Keď odchádzal, odoslal časť majetku a s   ním aj niektorých svojich ľudí po mori, a nevyhnutný zvyšok vzal so   sebou na cestu po súši. Spolu s ním cestoval i jeho syn až po hrad   Zinin, ba bez akejkoľvek nehody sa dostali až k hore Tábor. Ale tam   ich nečakane obkľúčili lúpežní Arabi, ktorí sa tade potulovali a   zbíjali. Zo všetkých síl sa bránil aj so svojimi vojakmi, ale keď   videl presilu a nechcel jej na vlastnú hanbu padnúť za obeť, popchol   koňa a v úteku hľadal záchranu. Pána nasledovali aj sluhovia a len   dvaja — možno z vernosti, alebo nestihli utiecť — zostali pri   chlapcovi, ktorý nevládal, ani nemohol uniknúť na ťarbavom somárovi.   A tým chlapcom bol som ja — Ibrahim, skutočný dedič mena tripoliského   pašu. Verím, že všetko toto budeš pokladať za pravdu, najmä ak   uvážiš, že som nemal príčinu klamať a vydávať sa za spomínaného   pašovho syna, najmenej však teraz po smrti.
    </tei:p>
    <tei:p>
     No aby si vedel aj ty a mohol o tom podať správu i môjmu otcovi,   čo sa potom so mnou stalo, vypočuj si do konca: Nás troch zajatých   odviedli do hlbokých jaskýň vrchu Tábora. Sluhov ihneď rozsekali,   takže som ostal medzi zbojníkmi sám a s hrôzou som očakával podobný   osud. Mne však neublížili, ba neprestávali ma utešovať, vo všetkom   vychádzať mi v ústrety a sľubovať, že ma vrátia otcovi. Medzitým sa   ustavične radili, ako by mohli bez vlastnej úhony dostať za mňa od   pašu čo najvyššie výkupné a tak ho poriadne olúpiť. Dlho si lámali   hlavy, kým vymysleli spôsob, ako vymámiť od môjho otca peniaze, ale   mňa by mu nikdy neodovzdali. Napokon sa dohodli, že mu ja sám   vlastnoručne napíšem list, v ktorom ho poprosím, aby na určené miesto   poslal so žiadanou sumou iba jedného človeka. V mojom liste videli   veľmi prefíkane volený prostriedok na dosiahnutie svojho cieľa. Ak   vraj na určené miesto prídu viacerí, aby záloh nevykúpili, ale   dosiahli ho násilím, ostanú v podzemných skrýšach. Nato pošlú druhý   list a budú sa v ňom vyhrážať, že chlapca usmrtia, ak im do určeného   času neurobí paša po vôli. Keď im však vyhovie a pošle iba jedného   človeka, výkupné od neho vezmú, ale chlapca mu nevydajú. Tak to môžu   urobiť aj viac ráz a chlapca alebo vôbec nevrátia, alebo kedy sa im   zapáči. Hoci sa o tom zhovárali vo svojom jazyku, ja som im všetko   rozumel, lebo otec ma už od mala dal vyučovať arabčine, na čo sa   akiste pamätáš aj ty.
    </tei:p>
    <tei:p>
     No zbojnícke šťastie ich veru sklamalo, ani lotrovské zámery sa im   nezdarili, lebo pravdepodobne z veľkej radosti a v nádeji na bohatú   korisť toľko si pripíjali všelijakými nápojmi, až prebrali mieru. Z   naliatych brúch a prepitých hláv prišla na nich ťažoba a každý sa   dovracal priamo tam, kde sedel. Všetci potom tuho zaspali, ba ešte aj   stráže. Hoci som bol vtedy chlapec, pomyslel som si: Najvhodnejšia   príležitosť na útek. A keby sa aj prebudili a dochytili ma, nemôže ma   stihnúť už nič horšie, než ma postihlo, pretože nesiahnu na môj život   kvôli výkupnému. Vstal som teda a začal som sa spomedzi nich   prekrádať k východu z jaskyne, ktorým prenikal svit mesiaca, lebo noc   vládla nielen v hlavách zbojníkov, ale aj vonku. V šere som viac ráz   padol, no predsa len som sa šťastlivo stade vymotal. Hoci som   nevedel, kam sa obrátiť, môj mladý rozum mi radil, aby som sa   pridŕžal opačného smeru. Keďže ma predtým viedli hore svahom, pustil   som sa teda z vrchu dolu. A šťastie ma neopustilo, lebo nielenže ma   nestíhali zbojníci, ale natrafil som na cestu, ktorá viedla do   Tripolisu, ba ktorou som sa dostal do oveľa rozumnejšieho a   statočnejšieho sveta. Tam ma ukonaného a nohami nevládne   prepletajúceho dostihol istý taliansky kupec, ktorého som si srdečne   obľúbil pre voľajaký podarúnok, keď navštívil v Jeruzaleme môjho otca   a žiadal ho kvôli bezpečnosti o sprievod. Len čo som ho zazrel a   spoznal, chytil som ho za ruku a prosil, aby ma vzal so sebou do   cudzích krajov. Kupec si ma zamiloval ešte väčšmi než ja jeho i   preto, že som sa v tvári akoby ponášal na neho, nuž a bez akéhokoľvek   uvažovania ma ihneď vyložil na voz. A kým nás dohonili vojaci,   ktorých mu dal na ochranu ešte môj otec v Jeruzaleme a práve vtedy   zaujatí rozhovorom zaostali kúsok pozadu, tak ma ukryl medzi svojím   tovarom, že ma potom nezbadal ani jeden zo sprievodcov-vojakov. Takto   ma bezpečne previedol cez všetky mestá až do Tripolisu, lebo vojaci   sa vždy za neho prihovorili a presviedčali každého, že netreba   prezerať tovar tohto cudzinca. No za prechodu cez Tripolis kupca sa   zmocnili nemalé obavy, ale bez nehody sme sa dostali na loď, čo nás   tam očakávala, a šťastlivo ma doviezol až domov, potom si ma ponechal   a vychoval.“
    </tei:p>
    <tei:p>
     Aby bolo svedectvo zrozumiteľnejšie, ľahšie ho pochopili a tak   chytrejšie mu uverili, napísal ho René po turecky, lebo tento jazyk   nezanedbal ani medzi Talianmi.
    </tei:p>
    <tei:p>
     List odovzdal sluhovi s prosbou, aby ho muftimu predložil až po   jeho smrti, ale pred panninou popravou. Potom napísal aj Hadixe,   rozlúčil sa s ňou ako predtým ona s ním a nepriamo jej naznačoval, že   by mohla žiť aj so svojimi názormi, vysvetlil jej spôsob záchrany a   narádzal, aby to neodmietla, lebo vraj predsa len je medzi ich   životmi veľký rozdiel. Panna sa chcela dozvedieť, čo sa za Reného   slovami skrýva, spýtala sa teda služobníka, čo mu vlastne povedal.   Nuž jej prezradil i odovzdal list pre muftiho, ktorý otvorila a   prečítala za neustáleho ronenia sĺz. Mladíkova dobrotivosť ju síce   dojímala, ale bez neho nechcela žiť a znovu sa zriekla akéhokoľvek   iného šťastia. List vložila do vrecka, sluhovi prikázala, aby ho   muftimu odovzdal až po jej sťatí, a viac mu nedovolila chodiť za   Reném, žeby sa o tom nedozvedel.
    </tei:p>
    <tei:p>
     Ťažko rozhodnúť, ktorého láska z týchto dvoch milencov bola   väčšia: Muftiho dcéra bez mladíka nechcela o živote ani počuť, René   zasa bez panny, ba žiadal si radšej smrť, len aby ona mohla žiť. A   všetko dômyselne na strojil, aby ho po smrti rozhodne uznali za syna   tripoliského pašu, čo by Hadixe pomohlo vyviaznuť z nebezpečenstva, a   on by sa už potom nemusel ničoho obávať. No keďže nemienila ostať   medzi mohamedánmi, povzbudzoval ju v tom a radil, ako by najskôr   dosiahla svoj cieľ: Nech sa pridŕža svojho pôvodného úmyslu alebo —   čo by bolo ešte lepšie — nech počká na vhodnú príležitosť a loďou   odíde do Benátok, kvôli čomu už písal aj Don Varletovi.
    </tei:p>
    <tei:p>
     Svojho druhého otca prosil z celého srdca, aby po ňu vyslal či už   Van Stiphouta, ak sa nejako dostal domov, alebo kohokoľvek iného   dôveryhodného a prijal i živil ju namiesto neho. List odišiel tou   istou loďou, ktorou sa mal on vrátiť.
    </tei:p>
    <tei:p>
     René by bol napokon rád ešte predtým, než naposledy vydýchne a   naveky zatvorí svoje oči, napísal a poradil vo veciach viery aj   sestre Fatime — ale nevedel kam. Nič iné mu neostávalo, iba veriť, že   sa zachránila, a oplakať ju krvavými slzami.
    </tei:p>
    <tei:p>
     No na čas opustime príkladných milencov — Reného i muftiho dcéru —   ktorých očakáva neodvratná smrť, a medzitým sledujme Fatimin osud po   jej únose, pričom sa dozvieme, ako sa skončili aj Van Stiphoutove   príhody.
    </tei:p>
   </tei:div>
   <tei:div type="chapter">
    <tei:head>
     Zachránenie Fatimy. Smrť tripoliského   pašu. Fatima tajne utečie s Van Stiphoutom
    </tei:head>
    <tei:p>
     Po divej búrke, za ktorej vlnobitie odnieslo čln aj s Reném,   dostala sa loď napokon z najväčšieho nebezpečenstva. Strašné temravy   oheň chrliacich mračien sa roztrhali, vetriská ustali, more stíchlo,   akoby sa táto hrôza bola rozpútala iba kvôli Renému. No keď už nebolo   po ňom ani vidu, opäť sa rýchlo a zaraz pominula. A teda keď na lodi   zazreli túto nečakanú premenu počasia, opustilo plaviacich sa   zúfalstvo, prestali odtŕhať dosky, ako im poradil kapitán, a zo   všetkých síl začali hasiť oheň a zapchávať na lodi trhliny, aby si   zachovali nádej na záchranu a aspoň dotiaľ sa nepotopili, kým   nedosiahnu nejaký breh. Ako tak všetci usilovne narábali veslami,   natrafili na stroskotanca, ktorého bez najmenších príznakov života   niesol po mori kus dreva. Bola to nešťastná Fatima.
    </tei:p>
    <tei:p>
     Keď sa Fatima dohodla s Reném o svojom úteku z Tripolisu, celý deň   potom vyhutovala spôsob a dôkladne i usilovne premýšľala o všetkých   možných podrobnostiach, aby týmto činom nevylomila väzy ani sebe, ani   bratovi. Za takýchto starostí zapadlo aj slnko a keď nastávalo šero,   odobrala sa — ako už vieme — do dvorskej záhrady len s dvoma   služobníkmi, ktorí mali bdieť nad jej bezpečnosťou. Tam sa   prechádzala, pričom ustavične myslela na Reného a podchvíľou si   zavzdychala:
    </tei:p>
    <tei:p>
     „Ach, keby si teraz dostal vnuknutie a pribehol sem aj s   pomocníkmi! Ako ľahko by sa dala uskutočniť naša spoločná túžba!“
    </tei:p>
    <tei:p>
     Čas sa jej zdal na to veľmi vhodný. Zo záhrady viedli dvere von na   pole a k moru. Ako tak o všetkom uvažovala, začula, že ktosi zabúchal   práve na tieto dvere a žiada, aby ho vpustili dnu. Ihneď rozkázala   sluhom, hoci sa nemálo vzpierali, aby odomkli dvere, a ponáhľala sa k   nim aj ona. Odomknutými dverami vošli traja mužskí v spôsobnom obleku   a na prvý pohľad bez zbrane. Niekoľkými slovami pannu hneď pozdravili   a jeden ju zavolal nabok, akoby jej chcel oznámiť niečo veľmi   dôverné. A tí dvaja pristúpili k sluhom, každý k jednému, a na dané   znamenie vypálili spod oblekov namierenými pištoľami tak zručne, že   obaja služobníci sa naskutku zrútili bez jediného výkriku o pomoc,   alebo i vzdychu. Medzitým ten tretí priložil Fatime k prsiam dýku s   hrozbou, že ju prebodne, ak len mukne. Vyviedli ju zo záhrady a   vyložili do sedla pred jedného z jazdcov, čo tam čakali. Potom všetci   nasadli na kone a mlčky uháňali rovno k moru. Pri brehu ich očakával   čln, rýchlo doň posadali a ponáhľali sa k lodi, kotviacej na   mori.
    </tei:p>
    <tei:p>
     Za celý tento čas panna sa ničomu neprotivila, ba tešila sa   zdarnému spĺňaniu svojej túžby v domnienke, že to René z nedočkavosti   podnikol všetko skôr, múdro vymyslel spôsob a poslal po ňu   preoblečených služobníkov. Ale keď sa na lodi rozhľadela, videla   okolo seba miesto prestrojených námorníkov skutočných musulmanov s   oholenými hlavami. Keď sa dopytovala na Reného, pristúpil k nej ten   istý mužský, čo ju na rukách odnášal z mesta, no teraz vošiel   vyobliekaný, ako sa svedčí na zbojníckeho harambašu. Úctivo sa jej   poklonil a s výrečnosťou zamilovaného začal jej rozprávať, kto je, za   čím túžil, koho hľadal, prečo neľutoval nijaké námahy a že sa na   tento čin odhodlal preto, lebo nevidel iné východisko. Nuž keď toto   všetko deva videla a počula, padla do mdlôb. Na veľkú bolesť i úzkosť   srdca napokon precitla a keď prišla celkom k sebe, začala kvíliť,   božekať, potom sa rozkričala a hromžila na takéto lotrovstvo, až sa   ozývala celá loď. Nikoho nechcela ani vidieť, z celej sily každého   odsacovala a neprestávala sa vyhrážať, že radšej sa zmárni vlastnou   rukou, než by pristala na takého lotra ako ženícha a nehanebného   milenca.
    </tei:p>
    <tei:p>
     Ale čože mohla tým všetkým dosiahnuť? Vari sa hneď obrátili   naspäť? Isteže nie preto ju uniesli a vystavili pritom svoje životy   toľkým nebezpečenstvám. Tento neznámy zbojník a vydierač, veď predtým   ho nikdy ani nevidela a dosiaľ jej o svojej láske nevyjavil ani   slovko (okrem toho, čo mienil napísať v liste, ktorého náčrt — ako už   vieme — našiel kádi), nepochybne predvídal jej nevôľu i vzdor. No   dúfal, že sa upokojí, zamiluje si ho, keď pochopí beznádejnosť svojho   položenia a že už navždy stratila slobodu. Preto ju nechal, aby sa   vykričala do vôle, uľavila si všemožnými rečami a tým sa unavila.   Rozkázal však vytiahnuť všetky plachty, vetru pomáhať veslami, aby sa   čím skôr a čo najviacej vzdialili od Tripolisu.
    </tei:p>
    <tei:p>
     Ale nešťastného frajera zastihla podobná a vari tá istá slota, čo   i Reného s Van Stiphoutom, ba okolo neho vyčíňala ešte zúrivejšie.   Nemilosrdná búrka dotiaľ ani neustala, kým sa Aborisova loď   neroztrieskala a nerozsypala na márne kúsky. Všetci sa ocitli v mori,   daktorých už zaliali a pochovali vlny, trosky lode začali sa ponárať   a klesať na dno mora.
    </tei:p>
    <tei:p>
     No zaľúbený vodca zbojníkov pre veľký bôľ srdca zabudol i na   záchranu vlastného života. Aj bezradná Fatima stála meravo na vraku.   Aboris sa spamätal, až keď začal glgať vodu. Vtedy jednou rukou   schytil polomŕtvu pannu, ktorá ho ešte aj teraz odtískala od seba,   druhou rukou pritiahol najbližšie brvno a na ňom sa chcel zachrániť   spolu s Fatimou. Ale drevo nevládalo udržať obidvoch a začalo sa   ponárať. Vtedy — mohla to byť pekná a nehynúcej chvály hodna láska,   keby bola mala pekný začiatok a vznikla z úprimných a slušných   spôsobov — aby nezahynuli obaja a panne ostala väčšia nádej na   záchranu, pustil sa brvna a prekrikujúc vlnobitie, prosil ju o   odpustenie. Všetkého voči nej sa vraj dopustil z nesmiernej túžby a   nevýslovných súžob svojho srdca. Hoci jej už každú chvíľu hrozila   smrť, zachránila sa vďaka zbojníkovej dobrotivosti. No dlhší čas ju   ešte potom hádzali a pohružovali vlny, takže nahltala sa nemálo vody,   a takú ju našiel Van Stiphout.
    </tei:p>
    <tei:p>
     Celá bola skrehnutá, ale údy prejavovali ešte aké-také príznaky   života. Bez otáľania ju prevrátili, aby z nej vytiekla voda, ktorá   jej zahatala dych, a nato ju treli teplým súknom i plátnom dotiaľ,   kým sa neprejavil želateľný výsledok. A skutočne, onedlho sa jej   rozohrialo telo, žilami začala kolovať krv, prsia jej rozvlnil dych a   neskôr otvorila aj oči. Keď už mohla vravieť, domáhala sa na   Reného:
    </tei:p>
    <tei:p>
     „A kde je brat, že sa ani neukáže?“
    </tei:p>
    <tei:p>
     Van Stiphout na jej otázku odpovedal vyhýbavo a nejasne, aby jej   nespôsobil nový otras, keďže sa ešte poriadne neprebrala z prvých   mdlôb. Napokon mu však iné neostávalo než rozpovedať, čo sa s ním   stalo, lebo už z výzoru rozbitej a poplátanej lode vytušila celé   nešťastie. Ako sa zachovala, keď jej oznámil zlú novinu? Začala   bedákať a nariekať za utopeným Reném. Potom zrazu zmenila svoj   pôvodný úmysel a veľmi nástojila zasa na návrate do Tripolisu.
    </tei:p>
    <tei:p>
     Nuž plakať — ako sa patrí na sestru — veľmi plakala, ba až   zbytočne veľa, ale návrat do Tripolisu akosi vyhodila z hlavy. Srdce   jej síce šlo puknúť od bôľu pre takúto rozlúčku s Reném, ktorého   láska k nej bola vari väčšia než bratská, keďže neľutoval vystaviť   svoj život toľkým nebezpečenstvám. Ale k pašovi sa nechcela vrátiť,   ani ho naďalej nemienila uznávať za svojho otca pre akúsi nenávisť a   nevraživosť, čo v nej voči nemu skrsli znezrady, alebo si to všetko   nahovorila sama, akoby ani nebola jeho krvou a dcérou. A preto Van   Stiphouta neprestávala pre milosrdenstvo božie prosiť, aby sa bez   meškania vypravili a ponáhľali do Benátok k onomu dobrotivému   človeku, u ktorého by sa za ňu prihovoril, žeby ju láskavo prijal   miesto Reného a strpel u seba aspoň ako poslednú služobnicu.
    </tei:p>
    <tei:p>
     Van Stiphoutovi nemohlo byť nič milšie než táto pannina ochota,   ktorú veľmi vďačne prijal najmä po zmiznutí Reného, lebo veru   nevedel, ako sa bez neho odváži ukázať pred Don Varletom. Obával sa,   že ak sa vráti len sám so zlou novinou, hneď v tú chvíľu zabije jeho   pána žiaľ. Takto dúfal, že ho aspoň čiastočne upokojí a vari ľahšie   sa zmieri s vôľou bohov. Ak sa však mala uskutočniť jeho i Fatimina   túžba, nevyhnutne museli čím skôr zakotviť pri nejakom brehu a   opraviť poškodený koráb. Pristáli teda pri meste Jafe s úmyslom dať   do poriadku loď a zásobiť sa na cestu potrebnými vecami, aby nemuseli   za plavby domov dopĺňať zásoby v niektorých osadách podliehajúcich   sultánovi.
    </tei:p>
    <tei:p>
     Na veľké šťastie oboch Van Stiphout poučil pannu, aby sa   neskrývala, ak príde dakto na loď a bude ju prezerať, ale aby   naskutku vyjavila, kto je. Odôvodňoval to závažnými argumentmi:
    </tei:p>
    <tei:p>
     „Ak by som ťa utajoval a predsa by ťa našli, nazmar by vyšiel tvoj   zámer odísť so mnou, daromná by bola aj moja vôľa i ochota vziať ťa   so sebou. Myslím, že ti je to jasné… No ak sa ukážeš dobrovoľne sama   a rozpovieš, čo a ako sa s tebou stalo, zachrániš i mňa od   nepríjemností, takže budem môcť ešte dúfať v dajaký spôsob, ktorým by   sme dosiahli náš spoločný cieľ. Lebo zapamätaj si a ver mi, že bez   teba odtiaľto neodídem, hoci by som tu musel stráviť aj niekoľko   rokov. Len vydrž aj ty vo svojom predsavzatí a všemožne mi   pomáhaj!“
    </tei:p>
    <tei:p>
     A Van Stiphoutovo naúčanie, ktorým pripravoval devu na nejakú   nečakanú príhodu, ukázalo sa zrazu veľmi potrebné. Veď ešte ani   nezakotvili a už množstvo Jafčanov pobehovalo po brehu s úmyslom, že   ak by loď nemienila pristáť, pustia sa za ňou. Keď sa totiž Fatimin   otec dozvedel o dcérinom únose, rozposlal po mestách na pobreží   Sýrskeho mora rozkaz, aby dôkladne prezreli všetkých ľudí na každej   lodi a na koho tvári by spozorovali v onom príkaze uvedené alebo im   aspoň trochu podobné črty, nech každého takého človeka i s druhmi   privedú ihneď k nemu. Okrem toho sa mnohí dozvedeli už aj to, že   čoskoro po spomínanom zbojstve strhla sa na mori veľká búrka. Teda   všímali si predovšetkým poškodené lode, lebo verili, že tejto pohrome   neunikol ani onen lotor.
    </tei:p>
    <tei:p>
     Len čo spustili kotvu, Jafčania sa ihneď valili na loď a vôbec sa   nespytovali na ochranné listy a odporúčania. Fatima im teda bez   meškania vyšla v ústrety. Keď im povedala, že je dcéra pašu Ibrahima,   uverili jej a radostne sa rozkričali. No že ju Van Stiphout   neuniesol, ba ešte je zachránil od istej skazy, tomu neverili. S ňou   zaobchádzali úslužne, ako si vyžadovalo jej postavenie, Van Stiphouta   i s ostatnými však sputnali a odviedli najprv do Jafy, odtiaľ potom   onedlho loďou do Tripolisu.
    </tei:p>
    <tei:p>
     Tam už každú chvíľu očakávali pašovu smrť, lebo vtedy, ako dobehol   na nešťastný chýr o dcérinom únose do mesta, natoľko mu zlomil srdce   tento druhý prípad straty dieťaťa, že upadol do beznádejnej choroby.   Na lôžku iba strápene vzdychal:
    </tei:p>
    <tei:p>
     „Ibrahim, Fatima, jediné moje deti, za aké hriechy som vás to   stratil?!“
    </tei:p>
    <tei:p>
     Jafčan, ktorý doviezol Fatimu, Van Stiphouta i ostatných a   predbežne ich nechal na karavele, bežal sám k pašovi s veselou   novinou. Keď ho pustili pred pašu, bez ceremónií mu rovno oznámil, že   priviezol jeho dcéru. Chorého nečakaná novina priam omráčila,   nevýslovnou radosťou celý ohúrený bez pohnutia hľadel iba na   rozprávajúceho. Nevládal totiž vydať zo seba ani slovko a z ohromenia   úplne precitol až po dlhej chvíli zásluhou zhromaždených dvoranov,   lebo nemohol pochopiť, čo to má všetko znamenať. No keď Jafčan   zopakoval to isté druhý aj tretí raz — že doviezol devu, čo sa vydáva   za jeho dcéru, a s ňou i niekoľko ďaurov, v korábe ktorých ju našli —   vtedy vstal z postele, rozkázal si osedlať koňa a rozhlásiť v meste   radostnú novinu, aby oželenú už Fatimu mohol spolu s obyvateľmi čo   najslávnostnejšie privítať v paláci.
    </tei:p>
    <tei:p>
     Len čo vstúpil na loď, hodil sa jej okolo krku, dlho a nepretržite   ju bozkával. Hoci sa mu medzitým usilovala rozpovedať svoju príhodu,   začal ju počúvať, až keď sa nasýtil objímania. Potom vyšiel na   pobrežie, vysadil pannu na koňa trblietajúceho sa perlami a zlatom, a   tak bok po boku pokračovali v ceste uprostred sprievodu mešťanov, za   ich veselého pokrikovania, streľby a zvukov všelijakých hudobných   nástrojov. Fatimy sa však zmocňovala čoraz väčšia clivota, zmáhal ju   zármutok i žiaľ, ktoré v nej vzbudzovali najmä myšlienky, že sa opäť   musí vrátiť do háremu, a nevedela si ani predstaviť, ako by sa mohla   stadiaľ dostať.
    </tei:p>
    <tei:p>
     Niekoľko dní trvalo toto donalma po celom Tripolise. Ulice   ožarovali svetlá, mestom sa rozliehal buchot kanónov, všade sa   ozývala hudba a veselé hlasy, čím sa chceli obyvatelia zavďačiť   svojmu pánovi. Na mnohých miestach usporiadali všelijaké hry a   vystupovali rozmanití kaukliari. Tu ukazovali ťavu poskakujúcu podľa   zvukov bubna, tam zasa chodil akýsi človek po povraze, inde mohli   obdivovať nezvyčajnú hybkosť tiel cvičiacich na koňoch alebo na   rovnej zemi. Ktorí to či ono zunovali alebo pri pohľade na krkolomné   kúsky dostávali závrat, mohli sa uchýliť do tône zelených stromov pri   žblnkotajúcich vodách, pod stany na brehu mora alebo do kúpeľných   búd, kde všade bola hojnosť kávy a tabaku.
    </tei:p>
    <tei:p>
     Tieto kratochvíle poskytol Tripolisanom Ibrahim a tým im doprial   všetko, čo sa dalo a čo sa im mohlo páčiť. Ak viacej vtipnejších a   veselších zábav niet ani v ich hlavnom meste Stambule, príčinou toho   je vrodená hlúposť obyvateľov, korí nielenže sú na viac neschopní,   lež ešte nevražia na dačo dômyselnejšie. U nich niet opier ani   divadiel, a kto by sa na ne podujal, mohol by pokladať za úspech a   šťastie, ak by mu dovolili odísť s prázdnym mešcom bez úhony na   zdraví. Lebo všetky také veci, ktoré nevedia pochopiť, pokladajú za   čary a dávajú ich do súvisu s diablom. Iné zasa výjavy, ktorým síce   rozumejú, pre určitú štylizáciu, výsmech ľudských pochabostí a iných   ľahkovážností odsudzujú ako ohavnosti, pretože vraj človek má ostať   človekom a pridŕžať sa vždy a všade zdravého rozumu. Preto je u nich   všetko z tohto odboru na biednej úrovni a skôr to človeka nahnevá než   rozveselí. Teda predovšetkým učia ťavy a iné hovädá všelijako   vyskakovať alebo sa schádzajú na voľné priestranstvá a tam cválajú   najmä na koňoch, venujú sa súbojom, pasujú sa, no celkom iným   spôsobom než voľakedajší Gréci a Rimania. Takmer všetka ich umnosť   záleží v tom, aby vedeli pred sebou bežiaceho chytiť na slučku a tak   ho polapiť. So záľubou sa venujú aj cviku, pri ktorom sa i za   najväčšieho behu koňa zohnú, zdvihnú zo zeme dajakú vec a opäť sa   vyšvihnú do sedla.
    </tei:p>
    <tei:p>
     Okrem spomínaných záujmov oddávajú sa mohamedáni aj inakším hrám,   pri ktorých sedia alebo stoja, tak napríklad hrajú šachy. Pritom   rovnováhu ich ducha nenaruší ani výhra, či prehra, a to azda preto,   že sa nesmú hrať o peniaze a za hriech pokladajú ublížiť sebe alebo   spoluhráčovi. Pravdaže, toto netreba haniť alebo odsudzovať, lebo nie   je to ani zlo, ani neresť.
    </tei:p>
    <tei:p>
     Tamojší obyvatelia sa však najradšej kúpu. Kúpele sú stále plné,   lebo veria, že častým umývaním tela očistia si aj dušu od hriechov.   Ráno sa kúpu ženy a popoludní mužskí. Druhou ich najväčšou záľubou sú   spoločné posedenia v tôni stromov pri vodách alebo cestách. No tieto   chvíle predpokladanej družnej veselosti sú skôr na smiech, lebo   sedávajú tam v kole bez rečí, akoby každému jazyk prirástol k zubom.   Keď aj niekto príde, povie síce prítomným ono salem aleikum (pokoj s   vami), ale potom si sadne, pričom prekríži nohy, bafká z fajky,   odpľúva a za niekoľko hodín prepovie toľko slov, že by sa ľahko dali   spočítať. Schádzajú sa aj v domoch, nie však verejných, ako sú u nás   hostince, lebo tam ich niet (podobajú sa im iba hospitáliá, ktorých   majú pomerne dosť a poskytujú v nich zadarmo stravu pútnikom,   uberajúcim sa do Mekky alebo Mediny), lež sa navzájom navštevujú   priatelia. Ale ani tam veľa toho nenarozprávajú, mlčia, aby jeden   druhého nevyrušoval v dumách. Ak sa už hostiteľovi zunovali, začne   izbu kropiť vodou a tým im dáva na vedomie, že každý sa môže pobrať   svojou cestou.
    </tei:p>
    <tei:p>
     Okrem tejto všeobecnej priazne, ktorú preukázal paša ako prejav   radosti poddaným, dovolil milostivo niektorým poprednejším občanom   navštíviť palác a pozhovárať sa s ním i jeho dcérou. S Fatimou   vychádzal teraz častejšie než dotiaľ i s väčšou okázalosťou koňmo do   lesov, sadov alebo k moru. Onoho Jafčana pochválil a odmenil za vernú   službu aj za svedomité plnenie rozkazov vrchnosti, no vyčítal mu jeho   nemilosrdné zaobchádzanie s Van Stiphoutom, o čom sa dozvedel od   Fatimy. Keď mu povedala, kto je Van Stiphout a ako ju vytrhol z   pazúrov istej smrti, zaraz ho aj s druhmi prikázal pustiť na slobodu.   Potom mu sľúbil, že dá opraviť jeho loď a ochotne mu nahradí všetko,   o čo prišiel či už pri tamtom vyčíňaní Tripolisanov, na mori alebo v   Jafe. Hocikedy mohol zájsť i k Fatime, keď ho pozvala, ale tak voľne   a dôverne sa už viac nemohli zhovárať. Pravda, hoci sa musel mať v   pašovej prítomnosti na pozore, celkom ináč to vyzeralo v jeho   neprítomnosti, lebo vtedy rozhodovala Fatimina vôľa, a čo nezmohla   rozkazom, dosiahla od služobníctva darmi. Až vtedy sa mu odvážila   ukradomky pošepnúť, kde má stále kotviť s pripravenou loďou a každú   noc vyčkávať na brehu — lebo sa chystala utiecť v noci — aby mohli do   svitu ujsť čo najďalej.
    </tei:p>
    <tei:p>
     O podrobnostiach úteku sa však nezmienila, lebo ani sama ešte   nevedela, ktorý z viacerých spôsobov by bol najvhodnejší a dal sa   uskutočniť bez väčších ťažkostí a vystavovania sa priveľkému   nebezpečenstvu. Črtali sa dva spôsoby, ktoré by jej umožnili   dosiahnuť vytúžený cieľ. Mohla by nastrojiť také okolnosti, čo by   spôsobili veľký rozruch nielen v otcovom paláci, ale aj v celom meste   a vtedy by mala najlepšie podmienky na útek. Alebo mohla sa   pripravovať nenápadne a tak aj odísť, čiže keď bude celý dvor spať,   nebadane sa spustí z obloka do tej istej záhrady, skadiaľ ju uniesol   Aboris, prešmykne sa známymi dvierkami a poponáhľa sa na dohovorené   miesto. Prvý postup mohol spôsobiť veľa nepríjemností najmä pašovi.   No v každom prípade nestačila iba veľká nenávisť voči tomuto surovému   pokoleniu a srdečné pocity k tým, medzi ktorými túžila žiť už ani nie   kvôli bratovi Renému, pretože toho pokladala za mŕtveho. V oboch   prípadoch sa vyžadovala nie ženská krehkosť, lež chlapská smelosť a   odvaha. Nech by už postupovala tak či onak, nachystala si mužský   oblek a obstarala si aj zbraň, aby sa mohla ubrániť aspoň jednému   prenasledovateľovi — ak by ju, pravda, napadol iba jeden.
    </tei:p>
    <tei:p>
     A keď si už všetko pripravila a mienila svoj zámer uskutočniť v čo   najbližšom čase, po niekoľkých dňoch malo všetko jej úsilie vyjsť   nazmar a rozplynúť sa ako dym. Paša totiž medzitým poslal svojich   ľudí za ženíchom, ktorého Fatime vybral, a odkazoval mu, že sa už   našla, nech si teda príde po ňu. I začalo sa podľa rady istého   kniežaťa chystať všetko na túto novú slávnosť.
    </tei:p>
    <tei:p>
     Mohamedáni neodbavujú nijaké výchyrné svadby, ani najpoprednejší   občania, keďže manželstvá spravidla nedohovoria osobne, lež pomocou   listov alebo vyslaných sprostredkovateľov. Preto sa neraz stáva, že   oddanci sa nielenže navzájom nepoznajú, ale nikdy sa ani nevideli.   Žena nedostáva veno od vlastných rodičov, lež ho musí dať muž svojej   žene, ktorá sa už na svadbu výstrojí za jeho peniaze. A keď aj má   dačo na sebe z domácich prostriedkov, ženích to ihneď musí otcovi   nahradiť. Teda tamojší šťastliví rodičia majú voči svojej dcére iba   jednu povinnosť — pohostiť na poludnie zaťa obedom, ktorý ich však   veľa nestojí, pretože jedávajú striedmo. Keď sa potom vo všetkom   dohodli a obaja uzavreli pred ustanoveným na to kňazom zväzok   manželský, ženích si odvedie svoju ženu, kam chce, a viacej ju   neuvidí ani rodina, leda že by jej dovolil manžel.
    </tei:p>
    <tei:p>
     Sultán však pri vydávaní svojich dcér postupuje ináč. Nečaká, kým   o ich ruku požiadajú niektoré jeho kniežatá, ale sám odkáže tomu   najbohatšiemu, že mu milostivo dovoľuje vziať si za manželku jednu z   dcér. A tým ju už vydal. Nuž a vyzvaný, či už chce alebo nechce, musí   zaťovstvo prijať. V prípade, že má už dosť žien a ich počet nemieni   rozširovať, nútený je daktorú prepustiť, ba často i viaceré, aby tak   sultánova dcéra dosiahla čím väčšiu úctu. No z otcovho dvora   neodchádza a manžel musí za ňou chodiť do Stambulu čo najčastejšie,   hoci by mal svoje panstvo v najodľahlejších končinách ríše. Za   spomínaným postupom sa skrývajú závažné dôsledky a prefíkané zámery,   veď takouto svadbou sultán získa veľa. Zať mu i proti vlastnej vôli   musí preukazovať verné služby a poskytovať aj hmotné prostriedky zo   svojho majetku. Lebo ak si ženu miluje, oboje robí dobrovoľne, no ak   ju aj nenávidí, predsa musí na ňu veľa vynaložiť a nemálo ho stoja   návštevy v Stambule, takže sa ožobračuje. Keby však toto všetko   dajako zanedbával, upadol by do podozrenia, že zamýšľa nejakú vzburu.   Teda či zať už má alebo nemá rád natisnutú mu osobu, vždy ho prinútia   aj verne slúžiť, aj rozmnožovať poklady veľkého tesťa. A tak sa   obyčajne musí pousilovať čím skôr zomrieť, aby ani manželka, ani   sultán dlho nečakali na svoj podiel. Preto najčastejšie vyberá dcéram   starých mužov. Ak niektorého prirodzená smrť priveľmi obchádza alebo   je pevného zdravia a má vyhliadky na dlhý život, pomôžu mu zo sveta:   namiešajú mu do jedla či nápoja otravu, keď sa dačoho takého najmenej   nazdá.
    </tei:p>
    <tei:p>
     Fatima sa veľmi naľakala, len čo začula, že si má po ňu prísť   otcom vyvolený manžel a odviesť ju do ďalekého kraja, odkiaľ by sa   jej už nikdy nepodarilo utiecť. No vtedy sa zrazu všetko tak   vyvinulo, že sa jej zámer podaril uskutočniť ešte skôr, než sa   mladoženích pobral z domu — ona už bola vtedy na lodi pod Van   Stiphoutovou ochranou. Útek sa je vydaril a pošťastil práve zásluhou   nečakaného pašovho nešťastia.
    </tei:p>
    <tei:p>
     Za spomínaných dní prejavoval paša svoju nesmiernu radosť najmä   častými vychádzkami do ulíc mesta alebo na pobrežie do prístavu, kam   sa vyberal vždy koňmo spolu s Fatimou, ktorá sa niesla na honosne   vyzdobenom koni. Chcel teda, aby ich videli poprednejší občania i   celé mesto a tak sa všetko obyvateľstvo na vlastné oči presvedčilo,   že sa mu dcéra navrátila, a mohli sa tešiť vedno s ním.
    </tei:p>
    <tei:p>
     Keď sa istého dňa vracal z podobnej vychádzky, z davu   zhromaždeného na námestí pred jeho palácom ozval sa výstrel. Do srdca   zasiahnutý paša zletel z koňa a na mieste dokonal. Medzi zbehnutým   obyvateľstvom vyvolal zločin veľké rozhorčenie, lebo paša bol medzi   poddanstvom veľmi obľúbený. Začali hľadať lotra, aby ho potrestali   podľa zásluhy. No keď ho našli, ukázal im akýsi list s podpisom a   pečaťou, čo všetkých zaraz upokojilo. Sklonili hlavy, na znak   poslušnosti a poníženosti skrížili si na prsiach ruky a ticho sa   porozchádzali domov.
    </tei:p>
    <tei:p>
     Takto napokon končievajú, ba musia skončiť všetci miestodržitelia,   ktorí majú v sultánových krajinách najvyššiu moc i najväčšie   bohatstvá. Preto je na počudovanie, že sa jednako vyskytujú záujemci   o tieto úrady, ba ešte aj platia za ne, hoci dlhoročné skúsenosti   nasvedčujú, že sotvakto z týchto hodnostárov nezíde zo sveta násilnou   smrťou a musí teda opustiť všetko svoje bohatstvo. Mnohých, najmä   ktorí dostávajú do správy odľahlejšie krajiny, lákajú vidiny, že   svoju závislosť časom zmenia na suverénnu moc, vypovedia sultánovi   poslušnosť, spravované územie odtrhnú od jeho ríše a tak sa stanú   nezávislými a samostatnými panovníkmi.
    </tei:p>
    <tei:p>
     O dačo také sa pokúsili viacerí už dávnejšie a ani teraz nechýba   niektorým odvaha na čosi podobné. Ale takéto úmysly im prekazí Pán   pánov, Kráľ kráľov, Posol, Syn a Vnuk boží, či akými ešte výchyrnými   a hlúpymi — s odpustením — hodnosťami a titulmi sa samoľúbo vystatuje   sultán. Prv než sa niektorý miestodržiteľ odváži na dačo podobné čo i   len pomyslieť, nieto ešte začať, odpyká si to smrťou. Pravdaže, vedno   s vinníkmi hádže do jedného vreca i nevinných a z opatrnosti, aby   nikto z nich sa neodvážil vzbúriť, ani jednému nedožičí umrieť   prirodzenou smrťou v posteli, kde sa narodil, hoci je aj celkom   presvedčený o vernosti daktorých.
    </tei:p>
    <tei:p>
     Takýto postup mohol by sa volať i upevňovaním moci hlavného mesta,   keby neožobračoval ostatné mestá a celú krajinu. Jediným sultánovým   cieľom totiž je, aby vládol majetkami všetkých poddaných, čiže aby mu   nepatrili len formálne, lež aj v skutočnosti. A najľahšie to dosahuje   uvedeným spôsobom a pod takou zámienkou, lebo dobre vie, že pašovia a   iní vysokí hodnostári krajiny priam z kože zdierajú obyvateľov a   oberajú ich o celé imanie. Keď teda tuší, že už nahrabali dosť   bohatstva, dá ich zmámiť a potom bez akýchkoľvek dodatočných súdnych   procesov alebo vyšetrenia pravdy rozkáže všetky ich drahocennosti   uložiť do svojich podzemných pokladníc, skadiaľ sa vyberajú a   používajú iba za vojnových čias. Nuž a keď aj nehodno chváliť, možno   vari haniť takéto sultánovo hospodárenie?
    </tei:p>
    <tei:p>
     Veru ešte skôr a oveľa viacej by sultán získal aj inými, človeka   dôstojnejšími spôsobmi — ak by, povedzme, zakázal pašom a ich   námestníkom zdierať vlastných občanov, žeby od nich okrem povinných   poplatkov bezprávne nevymáhali už nič iné. A keby už dane vybrali,   mohli by viacej žiadať iba na zjavne nevyhnutné potreby. Tým menej by   mali pachtivo siahať na imanie, čo si občania nadobudli usilovnou   prácou a prispením šťastia. Veru takýmto zákrokom zbohatol by aj   sultán a lepšie by sa mali aj poddaní! Lebo ak by používali právnu   ochranu a nestrácali výnos z práce vlastných rúk ešte za horúca, keby   sa smeli tešiť z plodov svojej usilovnosti a nimi sa aj pochváliť,   nezanedbávali by potom prácu a nedopustili by, aby im polia zarastali   tŕním a nepustlo všetko to, čo môže donášať úžitok, ktorý by slúžil   na rozkvet celej krajiny. No či môže mať také zderstvo inakšie   následky, než aj má? Keďže každý vie, že zhromažďovaním imania pletie   bič sám na seba, radšej nič nerobí, aby sa vyhol dvojnásobnému   nešťastiu. Aj by sa namáhal a v pote tvári dorábal, ale i o takto   zhonobený majetok by prišiel násilnou smrťou, nuž sa radšej nepotí.   Preto sú polia poddaných spustnuté, po dedinách vidieť samé rozvaliny   alebo stavania na spadnutie. Nesejú viacej, než je treba na   nevyhnutné živobytie, domy opravujú až vtedy, keď už letia na kopu a   ohrozujú životy obyvateľov. Ale ani takéto opravy nestoja za veľa,   uspokoja sa, ak im vydržia na krátky čas. Nuž také sú následky týchto   múdrych poriadkov!
    </tei:p>
    <tei:p>
     Skade sa berie toľko lotrovstva, lúpeží, toľko prepadov a   zbojstiev na cestách? Prečo sa nik samotný nemôže odvážiť nielen z   mesta do mesta, lež i roľník, ak sa vyberá do chotára orať, spolu s   otkou si nesie aj zbraň? Všetko sú následky spomínaných pomerov. Lebo   tento stav núti tamojších obyvateľov hľadať taký spôsob života, aký   je tu najľahší a najbezpečnejší. Lež dohaduj sa s takýmto národom a   skús ho poučovať!
    </tei:p>
    <tei:p>
     Zámienkou na zmárnenie pašov a kniežat, nevynímajúc ani veľkého   vezíra, býva výmysel, že chystajú vzburu alebo nie sú schopní   spravovať určenú im krajinu. Nástrojom smrti je obyčajne šnúra, ktorú   im posiela sultán. A ešte sa to pokladá za čestnú smrť, lebo takú   milosť môžu obsiahnuť iba oni a nik z pospolitosti. Keď teda vyšle   dakoho sultán s týmto darom a ten príde na určené miesto, zvolá   obyvateľov, prečíta im list najvyššieho panovníka a prinesenú okrasu   založí na krk odsúdenému, ktorý musí vypočuť všetko až do konca.   Potom ihneď k nemu pristúpia určení kati a škrtia ho dotiaľ, kým sa   len hýbe. Ak má takýto odsúdenec v krajine veľkú moc a medzi   poddanými je obľúbený, takže verejná poprava nemusela by sa vydariť a   vzácny dar mohol by ozdobiť krk toho, čo ho priniesol, za takýchto   okolností vyslaný vrah usiluje sa obeť zákerne bodnúť alebo   zastreliť. Až potom sa preukáže poverením i sultánovým rozkazom,   ktoré na obyvateľstvo tak zapôsobia, že sa ihneď upokojí, hoci by bol   zavraždený najvzácnejším a najobľúbenejším človekom, lebo vie, že by   ho nevzkriesilo už ničím. Zbehnuté davy zmĺknu a pokorne, s   najponíženejšou poslušnosťou prijímajú novú vrchnosť, ktorú im určil   sultán — ako sa stalo aj v prípade tripoliského pašu.
    </tei:p>
    <tei:p>
     Po výstrele a otcovom páde z koňa Fatima chvíľku čakala s úmyslom,   že sa dozvie, aký mu vrahov list vyčíta zločin, za ktorý ho postihol   taký ukrutný trest. Chcela vedieť i to, čo sa má stať s veľkým   pašovým majetkom, lebo Ibrahim na počudovanie dlho zastával pašovský   úrad. Nuž keď počula, že vedno so všetkým imaním odvezú i ju do   Stambulu, kde by sa stala sultánovou riadnou či podružnou ženou,   nenápadne sa vytratila z davu a bežala domov. Tam úchvatky pobalila   drobnejšie drahocennosti, obliekla si mužský dolomán a naň prehodila   feredžu. Nato si vzala so sebou nachystanú zbraň a ešte pred   príchodom hrabivých sultánových poverencov do paláca vykradla sa   podľa pôvodného plánu cez onú záhradu na pole, kde sa schovala v   kriačinách. Až keď sa zotmelo, odvážila sa vykuknúť zo svojej skrýše   a potom s náramným strachom a celá vzrušená ponáhľala sa v neustálom   strehu k pobrežiu na určené miesto. Tam ju podľa dohovoru čakal   člnok, nasadla teda doň a z neho čoskoro na pripravenú loď, ktorou sa   dostala až do Benátok.
    </tei:p>
    <tei:p>
     Nakoľko Don Varleta potešil roztomilý dar, natoľko ho zarmútila   strata jeho srdcu najmilšieho dediča. Darmo ho Van Stiphout všelijako   upokojoval, márne ho povzbudzoval nádejou, že sa môže ešte vrátiť.   Nuž a keď ešte dostal od Reného list o nešťastí, čo ho postihlo v   Káhire, ako meče prenikli jeho srdce bolestné spomienky na   šľachetného syna, lebo so žiaľom si až teraz uvedomoval, že ho na   cestu vylákal celkom iný úmysel, než si on myslel. Keďže René   nástojil iba na ceste do mohamedánskeho sveta, čo odôvodňoval túžbou   po skúsenostiach, zarmútený otec sa domnieval, že sa chce vrátiť do   ohavného prostredia, v ktorom sa narodil, že sa ponáhľa do starej   peleše. Vôbec nedúfal, že ho ešte dakedy uvidí, v slabej nádeji na   jeho návrat udržiaval ho iba prísľub samého Reného a Van Stiphoutovo   uisťovanie. No list ho vyviedol z omylu a tak sa dozvedel pravdu.   Mladík sa predovšetkým ospravedlňoval, prečo nemohol vyjaviť skutočný   zámer svojej cesty. Obával sa totiž, že by mu otec nebol dovolil   odísť, lebo oboznámený s jeho úmyslom bol by si nebezpečenstvá plavby   a pobytu v tamtých krajoch predstavoval ešte v čiernejších farbách,   než boli v skutočnosti. Písal aj to, ako sa po Van Stiphoutovej   dobrej novine upevnil v nádeji, že po dlhoročnom umáraní sa túžbou   neodíde ta nadarmo. A Van Stiphout až teraz rozpovedal celú vec, k   čomu sa pripojila i Fatima a podľa svojich vedomostí potvrdzovala   jeho slová. Teda všetko sa odohralo takto:
    </tei:p>
    <tei:p>
     Keď sa pred istým časom vybral Van Stiphout aj s kýmsi iným do   Svätej zeme, aby si tam vykonal pobožnosť a zároveň sa venoval i   kupčeniu, pošťastilo sa mu dostať k Fatime, ktorá — ako už vieme —   prechovávala voči takýmto ľuďom nezvyčajnú náklonnosť a vypytovala sa   ich na rozličné veci bezpochyby preto, aby sa vyzvedela, či nežije   dakde medzi nimi jej brat. Nuž a vtedy pri rozhovore s ňou, podľa   otázok i zo samého výzoru jej tváre, čoskoro sa utvrdil v domnienke,   že by sa rada vyslobodila z tohto mohamedánskeho väzenia a vďačne   odišla medzi iných ľudí. A keď sa to potom od neho René dozvedel,   pevne sa rozhodol, že jej pomôže, nech by to vyžadovalo akúkoľvek   námahu a musel by prekonať čo aké veľké nebezpečenstvá. Don Varletovi   však nemienil vyzradiť, že sa rozhodol vybrať po sestru, ba že má   vôbec nejakú sestru. Jedine svojmu vychovávateľovi Van Stiphoutovi sa   zdôveril s vrúcnou láskou k sestre, ktorej chcel podať pomocnú ruku,   a neprestával sa preto s ním radiť a prosiť ho o účinnú pomoc. Van   Stiphout chválil síce jeho bratskú oddanosť, no pokladal ju za slepú   lásku, pretože nechcela vidieť prekážky, čo jej stáli v ceste, a   nemohla ich teda obchádzať. Proti mladíkovej nerozvážnej túžbe brojil   preto rozumnými dôvodmi a ustavične zdôrazňoval, že sa mu to nepodarí   ani za cenu vlastného života. Ale daromné boli všetky jeho reči a   dôvody. Reného umienenosť a trúfalosť sa nedali zlomiť. Keďže ho Van   Stiphout nemohol od úmyslu odhovoriť, rozhodol sa teda, že spojí svoj   osud s osudom dobrého a úprimného mladíka a podstúpi kvôli nemu   všetky nebezpečenstva tak, ako ich chce pretrpieť on kvôli Fatime.   Ich postup, ktorým sa pokúsili obsiahnuť cieľ, bol síce dôvtipný aj   smelý, ale — ako sme už videli — zvrátila ich z neho sama panna   vyjavením svojej túžby ešte skôr, než ho začali uskutočňovať.
    </tei:p>
    <tei:p>
     V onom liste René opisoval taktiež všetky príhody, čo prežil ešte   spolu s Van Stiphoutom aj sám po nešťastnej rozlúčke až do poslednej   chvíle. Potom prosil, aby ochotne poskytli pomoc takej deve, ako je   muftiho dcéra, a poslali po ňu, ak ich o to požiada. Naostatok pri   rozlúčke napomínal Don Varleta, aby za ním neželel, ale radšej sa   tešil, že za takýchto bohmi určených okolností zachoval sa podľa jeho   naučení. A hoci mohol uniknúť tomu, čo ho očakáva, neuniká preto, aby   neupadol do novej a ešte väčšej ukrutnosti.
    </tei:p>
    <tei:p>
     Don Varleta teda spomínaný list veľmi zarmútil a nemálo slz vyhnal   z očí aj Fatime a Van Stiphoutovi. No ešte väčšmi sa všetci   rozžialili, keď pribehol do Benátok tripoliský kádi a rozpovedal im   priam neuveriteľné veci.
    </tei:p>
   </tei:div>
   <tei:div type="chapter">
    <tei:head>
     Dobrodužstvá tripoliského kádiho a   jeho podivuhodné rozprávanie o osudoch Don Varleta i jeho ženy
    </tei:head>
    <tei:p>
     Keď kádi nedostihol Aborisa nikde na mori, uháňal za ním až do   Tripolisu di Barbaria. No keď ho ani tam nenašiel, vyzvedal sa u jeho   otca, či nevie aspoň to, kde sa zdržiava najčastejšie, ale darmo sa   ho vypytoval. Pobral sa teda na správu mesta a nechal tam rozkaz, čo   majú robiť, ak by sa Aboris vrátil. Potom sa plný strachu vydal na   spiatočnú cestu a nesmierne sa obával návratu domov, lebo práve on sa   mal pašovi zodpovedať za to, čo sa stalo s Fatimou.
    </tei:p>
    <tei:p>
     Za plavby dostal sa s karavelou práve ta, kde stroskotala   Aborisova loď. Ako tak nachádzali kde-tu na hladine kolíšúcich sa   utopencov, kádimu prišlo na um, či by to nemohli byť mŕtvoly tých,   ktorých naháňa. Začal teda hľadať Fatimu dookola na vode i po   brehoch. A vtedy nečakane našiel Aborisa, ktorému sa za búrky   šťastlivo podarilo zachrániť aj s jedným druhom na akomsi ostrovčeku.   Keďže ich zo všetkých strán obklopovala voda, nemohli stade nikam,   nuž Aboris v tomto biednom položení očakával pomoc iba od nejakej   lode, čo by sa plavila týmto miestom. Preto ustavične striehol, či sa   nepribližuje niektorý z jeho korábov, ktorých mal zrejme viacej,   alebo aj hocijaká iná loď, čo by ho stadiaľto odviezla a pomohla mu   tak získať voľnosť a slobodu. Nuž keď teda zbadal kádiho karavelu,   ponáhľal sa k nej. No len čo prišiel bližšie a zazrel lodnú zástavu,   ihneď sa zháčil, ba dal sa na útek, lebo radšej chcel do smrti ostať   na ostrove, než padnúť do rúk týmto ľuďom. Ako on spoznal ich, tak aj   niektorí Tripolisania spoznali jeho a zaraz vykríkli, že to je ten   lotor. Nato sa všetci do jedného s vreskom vyhrnuli z lode a začali   zbojníka prenasledovať, pričom sa rozpŕchli za ním po lese.
    </tei:p>
    <tei:p>
     Ale tento pohon, čo mal Aborisa doniesť do skazy, poslúžil mu   práve opačne k slobode. Skryl sa totiž aj so svojím druhom a vyčkal,   kým popri nich nepozorní prenasledovatelia neprebehli a nezapadli   ďalej v lese, potom vybehli zo skrýše a utekali k lodi. Tam našli len   k veslám prikovaných otrokov, takže sa ľahko zmocnili karavely.   Aboris však ihneď neodplával, vesliarom najprv sľúbil za mlčanie   slobodu a chystal sa zaistiť si víťazstvo natrvalo i pomstiť sa   prenasledovateľom tak, že ich po honbe ukonaných a nič netušiacich   pobije pri návrate. A tak sa aj stalo. Rozpŕchnutí Tripolisania sa z   lesa trúsili jednotlivo a tak vchádzali aj na loď, pričom prišli o   život všetci okrem dvoch, z ktorých jeden bol kádi. Po ňom pásol   Aboris najväčšmi, ale kádi akiste zavetril čudnú zmenu situácie, keď   zmizol bez stopy. Dosť na tom, že musel ostať miesto Aborisa na   pustom ostrove a hladovať niekoľko dní, kým mu odtiaľ nepomohli   cudzinci, ktorí sa tade náhodou plavili a ktorých pre všetko na svete   prosil, aby ho vzali so sebou do ich krajov. Lebo po tejto príhode   zmocnil sa ho ešte väčší strach, veď pribudla nová príčina — strata   lode, za ktorú ho čakal ešte krutejší trest. A hoci by sa bol   dozvedel, že nebude musieť pašovi skladať účty, ani tak ho v Sýrii   nečakalo nič dobré, lebo aj on mal stratiť svoje postavenie.
    </tei:p>
    <tei:p>
     Zhodou okolností Fatima sa prechádzala spolu s Van Stiphoutom po   nábreží práve vtedy, keď priväzovali loď, na ktorej došiel kádi. Ako   ju zazrel v talianskom odeve, veľmi sa zľakol a nechcel veriť   vlastným očiam. Neodvážil sa jej prihovoriť a iba zďaleka ju sledoval   až k Don Varletovmu domu. Tam sa potom vyzvedal služobníctva, či je   to skutočne ona, a prosil, aby jej oznámili jeho meno i poníženú   žiadosť, žeby ho láskavo prijala, lebo prichádza pokorne bez zlého   úmyslu. Keď dostal kladnú odpoveď, vošiel dnu a ihneď sa jej hodil k   nohám so slovami:
    </tei:p>
    <tei:p>
     „Či už si sa dostala sem z vlastnej vôle alebo ťa proti vôli   dohnali dajaké iné okolnosti, zľutuj sa nado mnou, spanilá panna a   pani moja! Pomôž mi alebo sa aspoň prihovor za mňa u týchto dobrých   ľudí,“ a ukázal na Don Varleta i Van Stiphouta, „ktorí ťa očividne   zahŕňajú veľkou láskou, aby mi poskytli svoju ochranu a prijali ma do   hocijakej služby, čo by som mohol ešte v mojom veku zastávať. Ak by   nemali nič proti mne samému — veď ja im chcem slúžiť oddane a   poslušne — ale nenávidia náš národ, preboha ich prosím, aby aspoň   začas odložili nevraživosť voči nám a nedali mi zahynúť hladom!“
    </tei:p>
    <tei:p>
     Všetci mu sľúbili svoju priazeň, ba Fatima nedovolila mu ani   dokončiť a požiadala ho, aby vstal. Veď kedysi práve na jeho   príhovory dosiahla od pašu nejednu láskavosť a dovolil jej všetko,   keď za pašovej neprítomnosti dostal dozor nad celým dvorom, takže   jeho dobrote vďačila za veľkú voľnosť a umožnenie zhovárať sa s   cudzincami.
    </tei:p>
    <tei:p>
     Kádiho potešila pannina blahosklonnosť a rozpovedal teda všetky   svoje príhody. Na jeho prosbu rozhovorila sa i Fatima, čo zažila, no   čoskoro nemohla pokračovať pre nesmiernu bolesť srdca pri spomienke   na brata Ibrahima, ktorý prišiel vlastne po ňu, a teraz musel zahynúť   v Káhire.
    </tei:p>
    <tei:p>
     Keď začul kádi Ibrahimovo meno, začudoval sa, že mladík dosiaľ   ešte žil, hoci sa už dávno nič o ňom nevedelo. Vtedy pochopil, prečo   nielen on — hoci opäť mohol — ale ani Fatima nechcela žiť medzi   mohamedánmi a obaja tak nenávideli toto pokolenie. V údive   vykríkol:
    </tei:p>
    <tei:p>
     „Alah, teda predsa je to nepochybná pravda, že po rodičoch ostáva   v nás veľa rozličných náchylností na celý život, že dedíme po nich   mnoho zvykov, náklonností, záľub a podobností!
    </tei:p>
    <tei:p>
     Pred toľkými rokmi, koľko máš ty, pani moja, a ešte zopár   mesiacmi, keď som žil na takom ľahkom chlebe a z potu iných podobne   ako tvoji únoscovia, zmocnili sme sa raz lode bohatého kupca, čo nás   stálo nemálo krvi. No neboli sme ani slabší, ani počtom nás   neprevyšovali, lebo sme zaútočili s dobre vystrojenou loďou a   družinou v plnej sile, ale — naše na ukrutnosti navyknuté ruky nám   zmeraveli pri pohľade na tváre dvoch ľudí. Keď sme už totiž   sputnávali cudzincov, čo sa vzdali, a vraždili vzdorujúcich, keď sme   začali otvárať truhly s tovarom, z ktoréhosi kúta lode sa vynoril pár   mladých ľudí rovnakého veku i postáv a na neuverenie driečnych,   švárnych i roztomilých. Čo krásne si len mohol človek žiadať pre svoj   výzor, všetkým oplývali a veľmi sa podobali jeden druhému, ale predsa   bolo jasné, že ide o muža a ženu. Prv než vystúpili z úzadia,   pobozkali sa a povedali si niečo dojímavé, akiste sa navzájom lúčili.   Potom si vyhrnuli rukávy, šabľami ozbrojení podišli až k nám a   nebojácne sa ozvali:
    </tei:p>
    <tei:p>
     ,Dobrí ľudia, vezmite si všetko, čo je na lodi, lebo na majetku   nám nezáleží, no prosíme vás, aby ste nám láskavo dovolili bez úhony   sa vrátiť domov, za čo vám budeme nesmierne povďační. Ak s tým   nesúhlasíte, pamätajte si, že potom radšej zahynieme vašou alebo   vlastnou rukou, a tak nebudete mať z nás nijaký osoh, ani úžitok!’ Z   ich očí pritom hľadela taká hrôza, akú len mohol dopustiť ich ľúbezný   a lásky hodný výzor. Zároveň odhodlaní boli zaťať do každého, kto by   sa k nim priblížil.
    </tei:p>
    <tei:p>
     Nuž veru pri pohľade na nich a počutí týchto slov sme priam   skameneli. Len v očiach sme si navzájom čítali údiv a rozpaky, či sa   väčšmi treba čudovať ich smelosti, ktorá vôbec nepristala takým   driečnym ľuďom, a či ich nezvyčajnej kráse. Vyhovieť uvedenej   žiadosti odrádzal už sám ich výzor. Všetci sme ich pokladali za   cennejšiu korisť, než bolo to veľké množstvo drahého tovaru na   dobytej lodi, a každý z nás uvažoval, čo a ako by s nimi urobil, keby   mu ich určil žreb. Prepustenie oboch na slobodu pokladali sme za   nevýslovnú škodu. No obávali sme sa ich zmocniť násilím, aby sa už   pri prvom našom útoku podľa sľubu nezmárnili, lebo veď v praviciach   držali šable a pištole v ľavých rukách si opierali o prsia.
    </tei:p>
    <tei:p>
     Medzitým sa zbehli nesputnaní ešte cudzinci, ktorých povzbudila   smelosť pánov i naše zaváhanie, a vtedy z nás veru začali tiecť   krvavé kropaje. Museli sme si dávať veľký pozor, aby tí dvaja   neutrpeli nejaké zranenie, a usilovali sme sa oddeliť ich od   ostatných, no nedarilo sa nám. Ustavične sa zvŕtali medzi svojimi, ba   ako najudatnejší vodcovia vždy sa vrhli ta, kde ich ohrozovalo   najväčšie nebezpečenstvo. Napokon sme ich predsa len premohli; veď   akože nám aj mohli odolať? Všetkých sme povraždili tak, že tých dvoch   sme pritom vôbec nezranili. A o nič iné nám ani nešlo. Ich sme sa   však ihneď nezmocnili, lebo chrbtami sa opreli o stenu a odrážali   nás. Preto sme sa medzi sebou poradili a rozhodli, že ak už je   nevyhnutné dakomu z nich ublížiť, radšej teda mužovi než žene.   Obkľúčili sme ho, poranili, strhli ho na zem a premohli. Ale vtedy   veľa nechýbalo, že sme neprišli o ženu, lebo keď videla svojho   verného druha povaleného, zaťala ešte ktorémusi útočníkovi do hlavy,   chytro spustila na pištoli kohútik a určite by sa bola prestrelila   skrz-naskrz, keby jej nebola zlyhala zbraň. Prach jej asi zvlhol   alebo sa v takej trme-vrme vysypal z panvice. Nato sme polapili aj   ju, obom odobrali zbrane, ktorými si mohli ublížiť, zatvorili sme   každého zvlášť a starostlivo ich strážili.
    </tei:p>
    <tei:p>
     Potiaľ sa nám všetko darilo na všeobecnú spokojnosť. Prišlo však   na delenie koristi. Vtedy vznikla hádka a zvada predovšetkým kvôli   zajatkyni — komu má pripadnúť. Obyčajní druhovia z pospolitosti   nemali nádej, že ju získajú, a preto nástojili na tom, aby sme oboch   väzňov poslali do Stambulu sultánovi, ktorý nás za taký dar akiste   bohato odmení a s jeho dobroprajnosťou mohli by sme rátať i v   budúcnosti. No náš harambaša — ten istý, ktorého som navštívil aj v   súvise s tebou, lebo je to otec onoho nezdarného záletníka Aborisa —   s tým nesúhlasil. Odvolával sa na prednostné právo veliteľa, podľa,   ktorého si neobmedzene až dosiaľ vyberal prvý z koristi to, čo chcel.   Teraz sľuboval druhom, že im ihneď odovzdá takú odmenu, aké si   trúfali dostať od sultána, ba ochotný bol vyhovieť ich požiadavkám,   hoci by ho to malo stáť celý majetok.
    </tei:p>
    <tei:p>
     Ja som svojou mocou zastával miesto uprostred — podliehal som   harambašovi ako vodcovi, lež ostatným bol som po ňom prvým veliteľom.   Nuž aj v tomto spore zaujal som strednú cestu. Tváril som sa, že   chápem opodstatnenosť požiadavky oboch strán. Pri hádke som   neprestával tvrdiť, že treba nájsť taký spôsob riešenia, aby sa   vyhovelo obojim na všeobecnú spokojnosť a tak sa predišlo rozbroju,   ktorý by mohol narušiť naše doterajšie dobré spolunažívanie. No keby   len boli tušili, čo takýmto stanoviskom sledujem! Istotne by mi   neboli poskytli príležitosť, aby som rozhodoval v ich spore. Podľa   mojich rečí ma totiž pokladali za nestranného druha, ktorému vôbec   nezáleží, komu pripadne zajatkyňa, a preto ma všetci jednomyseľne   ustanovili za strážcu ženy, kým sa nedohodnú o jej osude. Ochotne som   sa ujal povinnosti a čím väčšmi moja tichá voda podmývala brehy, tým   usilovnejšie som uvažoval, čo podniknúť, aby sa mi zámer vydaril.
    </tei:p>
    <tei:p>
     Medzitým sme priplávali k ostrovu, kde sme obyčajne odpočívali a   veselili sa po vydarenom lupe. Toto miesto nám veľmi vyhovovalo a   zakopali sme si tam nemálo pokladov, aby sme v prípade dajakej   nepredvídanej nehody neostali holí a bez prostriedkov. Na lodi   zanechali sme len zopár druhov, čo mali pozorovať more, a ostatní sme   vyšli na ostrov, políhali si do trávy a znovu sa začali radiť a   škriepiť, čo so ženou. Vodca nechcel odstúpiť od svojej požiadavky,   ba niektorých si už získal darmi alebo z poslušnosti sa naklonili   podaktorí na jeho stranu. Ale väčšina druhov, rozpálených závisťou,   tvrdohlavo a neoblomne sa pridŕžala svojho stanoviska, až napokon   rozhodli:
    </tei:p>
    <tei:p>
     ,Keďže sme ju nadobudli všetci spoločne, najspravodlivejšie bude,   keď sa stane spoločným vlastníctvom všetkých. No ak je to nemožné,   pošlime ju,’ opakovali pôvodný návrh, ,najvyššiemu vládcovi sveta. Ak   sa ani to nemôže uskutočniť, zabime ju, aby raz nezapríčinila medzi   nami vážny rozbroj, aby nebola kameňom úrazu a jej zásluhou sa   nerozbila naša svorná družina. A keďže je taká švárna, určite sa   stane, čo predvídame.’
    </tei:p>
    <tei:p>
     Nuž a mne ani o iné nešlo, len aby sa čím skôr splnila ich   predpoveď, čo hrozilo ešte v ten deň, pretože vznikli medzi nimi   veľké rozpory. Ich zvadu však prerušila a myšlienky im iným smerom   odpútala nečakaná príhoda. Lodná stráž zbadala na mori plachty   akéhosi približujúceho sa korábu. Dohovoreným znamením to zaraz   oznámila ostatným druhom, ktorí hneď pochytili zbrane, lebo našou   zásadou bolo — nikoho neprepustiť bez úhony, získať čo najviac   lúpeže, nevymeškať nijakú príležitosť a zbíjať. Nikdy sme sa totiž   neuspokojili ani s tou najväčšou korisťou, ktorá by bola iným   postačila na dlhší čas. Pachtili sme teda po každom, čo sa vydal na   cestu a tým sa nám priam núkal, nuž zaútočili sme a zmocnili sa   všetkého i s ľuďmi. A darilo sa nám v tom až dotiaľ, ako sme len   chceli… No táto príhoda nám jasne ukázala, že nie sme   nepremožiteľní!
    </tei:p>
    <tei:p>
     Ja som ostal na ostrove pri švárnych zajatcoch uväznených osobitne   vo dvoch jaskyniach. Ostatní nasadli na koráb, vyvesili zástavy a s   veľkým, pre celé naše pokolenie príslovečným bojovým krikom pohli sa   proti cudzincom. Keď sa obe lode priblížili k sebe na dostrel,   vyslali naši ľudí, aby sa tamtých spýtali, či sa chcú dobrovoľne   poddať aj so všetkým, čo vezú, alebo sa mienia radšej brániť a   zakúsiť potom ešte nemilosrdnejšiu pomstu. Ale oni či vedeli, že   piráti s rovnakou dobrotou zaobchádzajú i s tými, čo sa im dobrovoľne   vzdali, ako aj ktorých premohli, či sa ich nebáli — odkázali, že   prosia, aby im dovolili prejsť tadiaľ slobodne, za čo sa im ochotne   odvďačia, no že ich požiadavku, odovzdať všetko i seba, pokladajú za   priveľkú. Rozhodli sa teda, že výsledky svojej usilovnosti budú   brániť zo všetkých síl. Ak podľahnú (odkázali), stane sa nám aj tak   po vôli, no ak oni zvíťazia, máme im aj za tento pot zaplatiť my.
    </tei:p>
    <tei:p>
     Našich takáto odpoveď najedovala, ihneď začali do nich páliť z   diel, až sa povetrie chvelo od hukotu. Ale ani oni nemlčali, vítanie   a pozdravy statočne vracali, ba až s takými úrokmi, že hneď spočiatku   sa k nim začalo nakláňať víťazstvo. Vedeli tak dobre mieriť, že   čoskoro všetky naše kanóny rozbili alebo vyrazili z ložísk. A vtedy   neúspešnejší museli hľadať iný spôsob, teda priblížili sa celkom k   lodi, aby s nepriateľom skoncovali mečmi. No ani pritom nič   nedosiahli, ani jednému z nich sa nepodarilo skočiť na cudziu palubu.   Ba tamtí ešte sírou a smolou podpálili našu loď na mnohých miestach,   až ju celú zachvátili plamene, takže našich už väčšmi ohrozoval oheň   než nepriateľ. Keď nechceli zhorieť, museli s vypätím všetkých síl   kerovať k brehu. Napadnutý koráb naháňal našich aj ta, a či už to bol   trest boží za naše nesčíselné zločiny alebo číra náhoda, dosť na tom,   že po šťastlivom začiatku i úspešnom priebehu bitky vydarilo sa im   všetko aj naostatok. Dotiaľ nás nikto nielenže nepremohol, ale   nenarobil nám ani väčšiu škodu, no títo počtom slabší nás tak zbili,   rozdrvili a úplne zničili, že to znamenalo na dlhé roky koniec našej   pirátskej družiny.
    </tei:p>
    <tei:p>
     Pravda, ja som nielenže nevzdychal nad celým týmto nešťastím, lež   som si želal dačo podobné, aby som sa tak čím ľahšie a chytrejšie sám   zmocnil zajatkyne. Veď som si nazhŕňal už toľko bohatstva, že to   mohlo postačiť aj mne aj mojim potomkom. Aby som sa stal úplným   boháčom, potreboval som už len tmu, pretože za svetla som ju nemohol   nebadane odviesť. A napokon dosiahol som i to.
    </tei:p>
    <tei:p>
     Keď sa bitka preniesla na ostrov, pustili sa do seba ešte   zúrivejšie. Našich povzbudzovalo vedomie, že bojujú priam doma a   uprostred svojho vlastníctva, teda bijú sa takrečeno za oltáre a   ohniská domova. Tamtí zasa nechceli si dať z rúk vytrhnúť doterajšie   úspechy a zle skončiť, a taktiež aj im išlo o životy a všetok   majetok. Do západu slnka ozýval sa tam brinkot šabieľ, ľudia sa   navzájom klali a rúbali, až napokon podľahli naši. Keď sa nedalo   myslieť už ani na útek, harambaša mi odkázal, aby som oboch väzňov   ihneď zabil, prišiel medzi ostatných a spolu s nimi statočne umrel.   Prisľúbil som všetko vykonať, len som posla súril, aby bežal naspäť,   lebo naši ho akiste nevyhnutne potrebujú.
    </tei:p>
    <tei:p>
     Potom som vošiel do jaskyne k žene a povedal jej, aký som dostal   rozkaz a že ho musím zaraz vykonať. Navravel som jej, že by sa mohla   zachrániť, ak by chcela odísť spolu so mnou. Ona však bez rozmýšľania   a nebojácne nastavila hlavu:
    </tei:p>
    <tei:p>
     ,Zotni mi ju, nechcem ju nosiť ani chvíľu, ak ma nenecháš žiť s   mojím mužom!’
    </tei:p>
    <tei:p>
     Čože som si mal počať? Sľúbil som, že vezmem i muža, čo som vtedy   myslel úprimne, a bežal som k nemu. Ale ten ležal s ťažkou ranou ako   bez ducha, nemohol sa postaviť ani na nohy. Bol by som ho teda musel   niesť, čo by ma bolo nepochybne zdržalo, a z najmenšieho meškania   hrozilo veľké nebezpečenstvo. Usilujúc sa zachrániť troch, mohol som   troch zničiť. Vyniesol som ho aspoň z jaskyne, aby ho nezmárnil dakto   iný, čo by ta pribehol po mne, ukryl som ho na lepšie miesto, ranu   som mu chytro natrel hojivom a obviazal. Ešte som mu vsunul do odevu   akúsi drahocennosť, aby mal z čoho žiť aspoň začas, ak ostane nažive   a podarí sa mu odtiaľ dajako dostať. Potom som sa rýchlo vrátil k   žene a oklamal som ju, že muž je už v člne, aby sa teda poponáhľala i   ona. Neborká uverila, pobrala sa so mnou, predierala sa pomedzi   šípinu a tŕnie, ale keď sme došli k moru, videla, že okrem nás dvoch   nieto tam nikoho. Rozplakala sa, začala bedákať, zalamovať rukami a   chcela bežať späť medzi bojujúcich, nato zasa skočiť do mora a kadečo   iné, čo len môže milujúcej radiť úprimný žiaľ a bolesť za strateným   druhom. No ja som to nebral na ľahkú váhu a vyskúšal som všetky vtedy   účinné spôsoby — prosby aj zaliečanie — a hoci vzdorovala a metala   sa, vniesol som ju do člna, urobil patričné opatrenia, aby si   neublížila, a ponáhľal som sa k najbližšej pevnine.
    </tei:p>
    <tei:p>
     Čo sa stalo s ostatnými, či prišli všetci o život, to som sa dlho   nedozvedel, hoci som neskôr za tým sliedil a vypytoval sa kdekoho. Až   nedávno mi to znovu prišlo na um v súvislosti s tvojím únoscom   Aborisom. Keď som sa totiž vyzvedal, kde by mohol žiť človek takého   mena, a označili mi Tripolis di Barbaria, predpokladal som, že to   môže byť syn nášho niekdajšieho harambašu. A keď som ho tam potom aj   skutočne navštívil a hoci sme sa nijako nemohli porozumieť, jednako   som sa nezdržal a spýtal sa ho na ten prípad. Povedal mi, že všetci   naši zahynuli, len jemu sa podarilo presekať, utiecť a skryť sa,   potom žil už statočnejšie. O tom švárnom väzňovi mi však nevedel   povedať nič. Či tam umrel alebo či ho našli víťazi a odviezli do jeho   vlasti, vie sám Alah.
    </tei:p>
    <tei:p>
     Mne šťastie žičilo. Po čase priplavil som sa do damascénskeho   beglerbegátu, tam som potom vyšiel na pevninu, najal si povoz a ním   sa dostal až do Jeruzalema, lebo stade som pochádzal. Svoju korisť   som však prestrojil a umazal na špatu, pretože ináč určite by som bol   o ňu prišiel.
    </tei:p>
    <tei:p>
     Pani moja, nemysli si o mne nič zlé, ani ma neupodozrievaj z   dajakého nečestného správania voči nej, lebo celou cestou i potom   doma som ju neustále iba prehováral, aby sa stala mojou ženou. No   keďže sa ustavične tomu vzpierala, nemohol, ani nechcel som ju   prinútiť k láske násilím. Kúpil som dom a zatvoril ju ta, lebo som   pevne dúfal, že čoskoro zabudne na predošlého — čo sa obyčajne u   väčšiny žien pomerne chytro stáva — a nato začne myslieť na druhého,   a okrem toho viacej som si voči nej nedovolil.
    </tei:p>
    <tei:p>
     Na moje najväčšie prekvapenie po určitom čase porodila dvojčatá,   ako ruže rozkošné deti, dievčatko a chlapčeka. Narodili sa v tú istú   hodinu, úplne sa ponášali jedno na druhé a už hneď takým malinkým   prekvitali tváričky všetkou matkinou krásou. A jedným z týchto detí —   aby som už viacej neodďaľoval vyjavenie nepochybnej pravdy — ty si,   pani moja, a druhým bol nešťastný Ibrahim… Odpusť mi,“ chytil Fatime   ruku a chcel jej ju pobozkať, ale ona mu nedovolila, „odpusť, že som   vás potom odtrhol od matky a tým ju nesmierne zarmútil a zároveň   prehrešil sa i voči vám, hoci podľa mojej mienky očakávala vás tak   oveľa lepšia budúcnosť, než keby ste boli zostali u mňa. Potom ste   uznávali za svojho otca Ibrahima, ktorý bol vtedy iba mollom. Stalo   sa to takto:
    </tei:p>
    <tei:p>
     V tých dňoch jedna z jeho žien porodila, no nerozvážne vzala   novorodeniatko k sebe do postele a zadlávila ho hneď tej istej noci,   keď manžel ešte nevedel o svojom potomkovi. Neotáľala ani chvíľku a   okamžite poslala po mňa, lebo vedela, čo sa u mňa stalo. So zopätými   rukami a za veľkého plaču i božekania ma úpenlivo prosila, aby som   jej jedno z vás prepustil, ak ju chcem zachrániť od istej smrti. Čože   som mal robiť? Bola to moja dobrá priateľka a nebolo kedy uvažovať,   aké môže mať všetko následky. Bežal som teda domov a za jedno dieťa   doniesol som jej dve, lebo medzitým stačil som si uvedomiť, že treba   dať obe, aby po čase nápadná podobnosť medzi vami neprezradila toto   klamstvo. A zámena sa nám vydarila na obojstrannú spokojnosť. Ibrahim   by jakživ nebol prišiel na to, čo sme tajne urobili.
    </tei:p>
    <tei:p>
     Ale čo ma mohlo postihnúť najtrpkejšie, bolo to, že po vás prišiel   som i o vašu matku. Ibrahimova žena sa totiž ľakala i toho   najtichšieho vánku, aby nedoniesol manželovi dačo do uší, keďže sa   dozvedela, že vaša matka neprestáva bedákať a žiada späť svoje deti.   Nuž toľko dobiedzala, aby som ju prepustil a odoslal naspäť do jej   vlasti alebo predal niekam hodne ďaleko, a dotiaľ mi húdla o   nebezpečenstve, ktorým nás ohrozuje jej prítomnosť, až som ju napokon   musel poslúchnuť.
    </tei:p>
    <tei:p>
     Predať som ju nechcel za nijakú cenu na svete, lebo srdce by ma   bolo nesmierne bolelo, keby mal z nej potechu dakto iný. Ani domov   som ju vtedy nemohol poslať, keďže aj sama odporovala a ustavične mi   vravela: „Pretože si ma obral o tri najdrahšie bytosti, nič mi už   nezostalo na svete, nemám ani vlasti a domova, ani priateľov a   známych, všetko zahynulo so stratenou láskou a mojou krvou. Zahluš i   mňa, aby som čím skôr prestala trpieť a hynúť.“ Okrem toho nenašiel   som človeka, čo by sa plavil do tých krajov a mohol by som mu ju   zveriť či nasilu natisnúť. Neskôr som však natrafil na istého   egyptského kupca, ktorý vyznával podobné náboženstvo ako i ona.   Najprv som sa s ním osamote pozhováral a rozpovedal som mu svoj   úmysel, potom som u predstaveného mesta formálne od neho prevzal   zopár piastrov, aby sa nedomnievali, že ju dávam do daru, a odovzdal   som mu ju spolu s listom o prepustení z otroctva. Pritom som ho   prosil pre všetko, čo mu je na svete najdrahšie, aby ju či už v   Alexandrii alebo v niektorom inom prístavnom meste odovzdal dakomu   statočnému, čo by ju svedomite dopravil domov. Ak by ju však   neopúšťal žiaľ ani u neho a nechcela sa vrátiť do vlasti, nech sa o   ňu postará a ochraňuje ju pred všetkými protivenstvami. Za ochotu   vrátil som mu nielen jeho piastre, ale priložil som k nim toľko,   koľko by vystačilo človeku aj na ten najdlhší život. Ba i jej samej   som nebadane vtisol meštek, žeby neostala v prípadnej tvŕdzi bez   prostriedkov. Ako sa jej potom vodilo, nedozvedel som sa vôbec nič   priam tak, ako ani o jej manželovi.
    </tei:p>
    <tei:p>
     Takáto je teda pravda, najláskavejšia moja pani, o pôvode tvojom i   tvojho brata. Toto bola vaša rodina! Preto som sa nikdy nečudoval, že   najmä ty — lebo po Ibrahimkovom zmiznutí mohol som to pozorovať   predovšetkým u teba — prechovávala si voči nám a všetkému, čo s nami   súviselo, taký odpor, no tým, ktorých my pokladáme za neveriacich,   prejavovala si vždy veľkú náklonnosť a vrúcne si túžila s nimi sa   stretať i zhovárať. Vpila si to do seba s materinským mliekom, hoci   si ho nepila dlho… Za vás dostal som takú odmenu, že Ibrahim —   očarený vašou roztomilosťou — pri každej príležitosti sa odvďačoval   mojej priateľke, uprednostňoval ju pred ostatnými ženami a splnil jej   každú žiadosť. Ona zasa nezabudla na moju veľkú službu a neprestávala   sa prihovárať za mňa u muža.“
    </tei:p>
    <tei:p>
     Fatimu kádiho príbeh takmer zmyslov pozbavil, od údivu onemela a   iba hľadela na rozprávajúceho, lebo toto vyjavené tajomstvo zdalo sa   jej nielen priam neuveriteľné, ale aj nemožné. Čo jej však mohlo   zabrániť, aby neverila celému tomuto prípadu, o ktorom nemala ani   potuchy?
    </tei:p>
    <tei:p>
     Celkom ináč prežíval všetko Don Varlet. Nepochyboval o pravdivosti   kádiho slov, veď bol pri tom, keď polapili onú osobu, aj tam, odkiaľ   ju odviedli za spomenutej bitky. Dobre ju poznal a aj toho, komu   patrila. „Ach, ja nešťastný!“ bedákal po vypočutí tejto príhody, ale   nič neprezradil ani Fatime, ani kádimu. Fatimu cez deň neraz objal a   bozkával, pričom v nej objímal a bozkával aj Reného, neraz cez deň ho   obchádzali mdloby kvôli… I radoval sa, keď na ňu pozrel, no zmáhal ho   i zármutok, keď nevidel… A táto druhá túžba srdca natoľko mohutnela,   že by ho určite bola uložila do hrobu, keby sa bol René dlhšie   nevracal. Nič by mu neboli pomohli nijaké vodky a prášky ani zo   všetkých apatekárskych sklepov.
    </tei:p>
    <tei:p>
     René sa však svojou múdrosťou vyšmykol z pazúrov smrti, ktorú v   duchu už podstúpil, rozlúčil sa s muftiho dcérou, zdravý sa vrátil   domov a tým svojho otca uzdravil a spôsobil mu nesmiernu radosť.
    </tei:p>
   </tei:div>
   <tei:div type="chapter">
    <tei:head>
     Nečakaný obrat v Hadixinom a Reného   osude. Hadixa verejne odhalí Dervišove podvody, ukáže sa i pravý   vinník
    </tei:head>
    <tei:p>
     Pre akúsi príčinu zmenil mufti so sudcami pôvodné rozhodnutie, že   prvý má umrieť René, čo sa už dozvedel aj sám mladík. Určeného dňa   vyviedli teda na popravné miesto prvú devu. Táto najtrúchlivejšia   tragédia mala sa odohrať na tom najväčšom káhirskom námestí. Stál tam   už strašný trón, kde ju mali oddať smrti, a blízko neho čakalo na   mladuchu pripravené lôžko jej večného odpočinku. Muftimu na tom   záležalo, aby bola pochovaná so všetkou poctou, aká patrí členovi   najmocnejšej vrstvy. Hrob, ktorý dal nachystať, bol nákladný a   honosný. Nad okrajmi jamy vyčnievali štyri tabule z belasého mramoru.   Na kameni pri hlave bol zelenou farbou vymaľovaný tülbent, ktorý   znamenal, že pochovaná vyrástla priamo z Mohamedovho koreňa, lebo   pokrývku hlavy takej farby môžu nosiť iba tí, ktorí pochádzajú z   Prorokovho rodokmeňa. Hneď pod tülbentom bolo najprv zlatým písmom   vyryté Hadixino meno (volala sa tak isto ako Mohamedova manželka,   ktorú mal Prorok práve v čase, keď sa z modlára stal zakladateľom   novej viery), potom nasledovalo vysvetlenie, čia je dcéra i aké   postavenie má jej otec. Čierny nápis na tabuli pri nohách oznamoval,   akou smrťou a za aký hriech musela v plnom kvete života odísť   spomedzi živých. Nápisy na bočných kameňoch obsahovali úryvky z   koránu, vety želajúce mŕtvej večný odpočinok a naučenia pre ženy, ako   sa majú správať voči mužom nepriateľského náboženstva. Popri týchto   mramorových tabuliach stáli nemenej pekné i honosné stĺpy a podľa   starodávnej židovskej obyčaje vysadené boli blízko nich cyprusy. A   túto hrobku obopínal dookola múr, aby ju nepoškodili a nezneuctili   všelijaké zvieratá, najmä psi, ktorých sa tam po uliciach poneviera   veľké množstvo bez povšimnutia, ba obyvatelia ich ešte aj vďačne   nakŕmia.
    </tei:p>
    <tei:p>
     Len čo svitol deň popravy a neslýchanej udalosti, zbehlo sa celé   mesto. Davy obkľúčili muftiho dom, zaplnili cestu, kadiaľ sa mal   uberať sprievod s odsúdenou a kým ju vyviedli, krátili si všetci čas   rozmanitými rečami. Niektorí chválili otcovu spravodlivosť, že nechce   odpustiť ani vlastnej krvi, iní zasa práve preto odsudzovali jeho   ukrutnosť a vraveli: „Je to mladá stvora, ktorej náš zákon prikazuje   vstúpiť do manželstva. Hoci teda i zhrešila, keď tamtoho milovala,   vôbec sa neprehrešila samou láskou, veď manželstvo bez lásky k   niekomu nemôže vzniknúť. A ktože vie, či ho nemilovala s úmyslom, že   z neho urobí stúpenca našej viery? Nech už je akokoľvek — tresce ju   veľmi kruto. Vari sa to dalo aj ináč riešiť: Mladíka mohol vyhnať   niekam ďaleko alebo hoci aj života pozbaviť — časom by ho bola   prestala milovať.“
    </tei:p>
    <tei:p>
     Viacerým sa nepáčilo, a muftiho za to veľmi hanili, že jej   nedovolil ani len to, aby pred neho predstúpila a mohla povedať niečo   na svoju obhajobu, „Veď,“ hovorili, „umožňuje sa to i najväčším   zločincom, aby sa očistili z viny, ak môžu, alebo sami sa ešte väčšmi   usvedčili rečami, a tak ich odsúdenie je potom tým spravodlivejšie.   Nikoho by nemali trestať bez vypočutia, najmä ak ide o život.“ A títo   mali pravdu, lebo nie bez príčiny vŕtalo im to v hlavách, mufti tu   rozhodne urobil chybu, keď nespravodlivo zamietol vypočuť prosby   obžalovanej.
    </tei:p>
    <tei:p>
     „Otče môj,“ odkázala Hadixa ešte naposledy, deň pred svojou   popravou, „najmilší môj otče, ochotne vytrpím hoci tisíc ráz   ukrutnejší trest, môžu ma čo ako nemilosrdne mučiť, trápiť a utýrať,   len mi dovoľ prehovoriť pred tebou, sudcami a žalobcom! Po niekoľkých   slovách môžete so mnou robiť, čo sa vám len zachce!“ Takto žiadala   ešte aj vtedy, keď ju vyviedli zo žalára na poslednú cestu. Ale darmo   prosila. Muftimu skamenelo srdce, akoby ohluchol — a to všetko pod   vplyvom obžaloby jediného ničomníka, mnícha-derviša. A že tento   žalobca patril medzi nehanebných ľudí a nebol hoden dôvery ani on,   ani jeho svedectvá, dozvieme sa z nasledujúcich udalostí.
    </tei:p>
    <tei:p>
     Ako majú všetky národy svojich kňazov, tak nechýbajú ani tomuto   pokoleniu. Pravda, ich kňazi sa nestotožňujú s našimi, ktorých voláme   svetskými, aj keď sa nestarajú iba o vlastné spasenie, ale im záleží   taktiež na spáse iných, odbavujú pobožnosti a venujú sa všeobecným   potrebám veriacich, ako je napríklad obriezka, zvolávanie na modlitby   z veže, modlenie so zhromaždenými a podobné iné sviatosti a obrady.   Toto sú takzvaní imami. Od ostatného svetského ľudu sa odlišujú iba   inakšou úpravou tülbentu, ale ináč sa správajú ako všetci okolo nich.   Žijú z poručenstiev bohabojných dobrodincov alebo ich vydržiava   sultán, ak nieto spomenutých základín. Ak to však daktorému nestačí   na vyživenie žien a detí, chytí sa nejakej svetskej služby, lebo im   to nič nezakazuje, ba neraz nehanbia sa konať ani tvrdšiu robotu.
    </tei:p>
    <tei:p>
     Okrem týchto kňazov majú nohamedáni aj mníchov, mníšky však nie.   Prečo nezaviedli tento stav — to vedia najlepšie oni sami! Všetkých   mníchov označujú všeobecným názvom derviši, hoci podľa rozličného   rúcha a spôsobu života — podobne ako i u nás — majú ešte viaceré   mená, ako sú turlaki, kalendari, bektaši, sejahi a iné názvy   všelijakých rehoľníckych odnoží, ktorých je tam neúrekom… Úctivo ich   oslovujú i delimi, čo znamená svätí, ale toto slovo má taktiež iný   zmysel — blázon, čo by bolo pre nich výstižnejšie a ešte väčšmi by   svedčalo tým, ktorí ich pokladajú za svätcov. Niektorí mnísi žijú   spoločne v kláštoroch pod vedením azimbabu — veľkého otca, iní sa   potulujú po dedinách ako naši Cigáni, posedávajú kdekade pri cestách   pod zámienkou preukazovania služby pútnikom a pocestným, napríklad   aby im podali vody — no v skutočnosti aby ich okrádali, olupovali a   zbíjali. Nech len natrafí na nich dakto slabší, či už mohamedán alebo   človek iného náboženstva, môže byť spokojný, ak so všetkým, čo nesie,   nepríde aj o život. A títo derviši sú zo všetkých najukrutnejší a   najnebezpečnejší, no pritom si ich mohamedáni najväčšmi vážia a sú   veľmi obľúbení. Ako je to možné?
    </tei:p>
    <tei:p>
     Je v tom veľa záhady, ale ešte viacej bláznovstva. Zadubené   mohamedánske hlavy sa domnievajú i veria, že derviši po čase   trýznenia vlastného tela môžu si dovoliť všetko. Nech už robia   čokoľvek, Alah im vraj nič nepokladá za hriech, ešte rozličnými   znameniami dáva najavo, že ich neprestáva milovať, ako aj tých, čo   trpezlivo znášajú od nich krivdy. Ba mohamedáni pokladajú za   najspravodlivejší ten článok viery, v ktorom sa hovorí, že kto by sa   týmto mníchom sprotivil i v tom najmenšom alebo nevyhovel ich   žiadosti, toho má postihnúť na tomto i onom svete nemilosrdný trest.   A preto si môžu dovoliť, čo len chcú, ich opovážlivosť nemá hraníc:   Bez pozvania vojdú aj k tým najváženejším občanom, prisadnú si za   stôl, bez opýtania si vezmú hocičo a bez dovolenia môžu sa správať   podľa vlastnej vôle. Nuž a čo je milšie otcovi než dcéra, a manželovi   než manželka? A predsa i tieto… Chýrne poriadky!
    </tei:p>
    <tei:p>
     To je síce pravda, že derviši svoje telo začas trýznia — u nich   totiž nepoznajú večné sľuby, podľa ktorých by mali zachovávať rehoľnú   regulu až do smrti, lebo plne chápu, že človeka nemožno zaväzovať do   budúcnosti. Aj to je pravda, že určitý čas sa nemálo ukracujú na   odeve i pokrme a okrem toho sa trýznia vlastnými rukami. Tak v lete i   v zime ich oblek tvorí len kozia alebo ovčia koža, v ktorej sa   potulujú väčšmi nahí než oblečení, a preto ich trápia horúčavy a   mrazy. Aj ich poživeň je veľmi biedna, lebo jedia iba kadejaké zeliny   zabarené horúcou vodou. Dobrovoľné muky na vlastnom tele potvrdzujú   najmä všelijaké znaky, vypálené na ich čelách i lícach žeravým   železom, takže vyzerajú, akoby boli ušli rovno z pekla. Nosia i   náušnice ako panny, lenže nie z drahých kovov a kameňov, ale ťažké   železné kariky, ktoré im dakedy rozdrapujú uši. Keď sa napijú akéhosi   nápoja, ktorý volajú mašlok, vtedy tratia všetky zmysly a veriaci sú   presvedčení, že v tom čase zostupuje na nich nebeský duch a vidia   všetky božské tajomstvá. Ja mám však dojem, že vtedy besnejú… Nuž a   čo iné môže nasledovať z takého pokrmu a nápoja? Nahltať sa trávy a   to zaliať medovou vodou, mašlokom — a následok: ukrutné žranie a   trhanie vnútorností. Preto sa nemožno ani veľmi čudovať, že v   takýchto chvíľach si bodajú a sekajú celé telo a do rán pchajú ešte i   rozžatý trúd. Táto streštenosť vyplýva z predchádzajúceho bláznovstva   a nadmerné bolesti vynahrádza i zmierňuje im vychvaľovanie   prítomných, pretože sa trýznia pred zrakmi divákov. Vraví sa o nich,   že páchajú i zázraky — no to môžu byť ohromné zázraky! Určite nie   väčšie, než boli tie, čo videli mufti a jeho sudcovia. Niekto   múdrejší by musel byť pri tom, keď pchajú do svojich úst rozpálené   železo — čím sa vystatujú najčastejšie — bez toho, aby im uškodilo,   lebo si ústa predtým akiste dačím vymastia: Nech už je akokoľvek,   rozumný človek by sa takého derviša spýtal, prečo sa nepopáli a   neoškvarí si ani jazyk ani ďasná. Ako už vieme, všetkým ich výčinom   bez pochýb verí každý mohamedán, hoci nevzdelanosť a slepá dôvera   veriacich v ich neúprimnú svätosť umožňuje dervišom klamstvo. Ale aby   sa nik tomu nečudoval, treba pripomenúť, že príklady celkom podobnej   poverčivosti máme i u nás doma.
    </tei:p>
    <tei:p>
     Žalobcom bol jeden z týchto „pravoverných“ povaľačov, ktorý   prišiel do Káhiry práve v tom čase. A mufti ho pokladal za   spravodlivého aj preto, že nikto ho dosiaľ nevidel nielen na jeho   dvore, ale ani v celom meste, a predsa vedel toľko o jeho dcére   Hadixe i o Reném, akoby žil spolu s nimi niekoľko rokov.
    </tei:p>
    <tei:p>
     Keď už bolo všetko na žalostnú svadbu pripravené a blížila sa   hodina jej odbavovania, poslal mufti do žalára to najdrahocennejšie   rúcho, na ktorom zopár výšiviek naznačovalo nastávajúce udalosti, aby   si ho nešťastná mladucha obliekla, ak sa jej zapáči. Urobila mu po   vôli. Nato prišiel rozkaz, aby sa podľa mohamedánskej obyčaje   vystrojila na poslednú cestu a vyšla z temnice. Pristrojila sa teda,   ale nie podľa vôle imama, ktorý nezbadal nijakú protiveň, a pobrala   sa von, ako jej rozkázali. Potom ju posadili na stolec umiestený na   márach a ihneď sa pohli na námestie.
    </tei:p>
    <tei:p>
     Chúďa, nevoľná deva, pohľad na ňu by obmäkčil a dojal až k slzám   aj to najtvrdšie srdce! Tá istá jediná chvíľa priniesla jej i šťastie   i nešťastie zároveň!… Musel by zaplakať každý, kto by vedel, že práve   vtedy, keď našla svojho zasľúbenca, zároveň ho aj stratila, že pri   vyvrcholení svojej radosti, ktorú nestačila ani plne precítiť, klesla   do priepasti zármutku, že priam vtedy, keď začala žiť skutočným   životom, v skutočnosti žiť prestala a vhodilo ju do pažeráka smrti…   Bolo až čudné, že Hadixe cestou na popravisko nepuklo srdce pri   myšlienke na nesmierne šťastie, ktorým bola láska k Renému. Lebo ten,   ktorého mala rada kvôli nemu samému, bol aj tým, čo ho mala ľúbiť pre   dávny sľub — no od tohto milovaniahodného mladíka ju tak zrazu a   nečakane odlúčil a na večné časy odtrhol neúprosný osud.
    </tei:p>
    <tei:p>
     Ale z tohto všetkého vyplývalo aj isté poučenie, ktoré vyjavila vo   svojom liste i Renému, že aj blahodarná láska môže v sebe uchovávať   škodlivé následky.
    </tei:p>
    <tei:p>
     Len čo nosiči zdvihli s ňou máry a vykročili, len čo ju zbehnuté   davy zbadali takú vyvýšenú a zazreli jej tvár, lebo si sňala závoj,   ihneď nastal mrmot. Nebolo tam človeka, čo by ju neľutoval, čo by sa   nehneval na jej otca i sudcov. Ba ešte aj tí, ktorí boli dosiaľ inej   mienky, všetci si želali, aby sa dajako dostala z toho nešťastia. A   podľa pravdy mohol si vari dakto želať, aby vyšiel navnivoč a zničený   bol takýto prekrásny obraz?
    </tei:p>
    <tei:p>
     Vôbec sa neponášala na ostatné mohamedánky. V tele nebola taká   široká ako aj vysoká, ani tvár nemala nemierne roztečenú a guľatú,   hoci požívala tamojšie pokrmy, jej pokožke chýbalo plavé alebo žlté   sfarbenie, hoci ju egyptské slnko i povetrie ošľahalo tmavým   nádychom, no nič na jej tvári nepripomínalo farbu sadzí alebo uhlia…   Všetkých nadchýnala jej jasnosť a milota, zriedkavá, ba mimoriadna   ľúbeznosť, aká ešte dosiaľ neoslnila ich oči… Jej vráska mi   nepoškvrnené čelo svietilo jasnejšie než snehový obnovec a jeho úbeľ   rozohnal by aj nočné tmy ako do splnu rastúci mesiac, ktorému sa   podobali obe sivé, okrúhle a symetrické obrvy, úchvatne oddeľujúce   jas čela od ostatných pôvabov tváre. Pod obrvami blyšťali sa dve   najdrahocennejšie perly, či skôr slniečka, ktoré sa nielen blyšťali,   ale každým smerom rozsievali aj teplo a rozpaľovali ako slnečné lúče.   No zavše sa predsa len zatienili, pretože ich jagot zastreli rinúce   sa slzy, ktoré jej vytískala bolesť priam zo samého srdca… Ale tento   dážď jej zvlažoval a radosťou osviežil — veď dotiaľ vždy prekypovali   radosťou — na oboch lícach prekvitajúce záhradky, právom sa   vyrovnávajúce Venušiným ružiam i Dianiným ľaliám, akým by sa len   tešiť mohla ružami zakvitnutá Venuša i ľaliami sa belejúca Diana,   lebo aj Hadixinu tvár rovnako skrášľovali tieto kvety. Červeň jej   perí prevyšovala a zároveň ponižovala úctu vzbudzujúci nach šarlátu.   Šiju nebolo treba krášliť vyberanými drahokamami, lebo i bez nich   prevyšovala mliečny úbeľ a svojou prirodzenou krásou dosahovala takú   úchvatnú hodnotu, že bola na závidenie.
    </tei:p>
    <tei:p>
     Po spomínanom šepote a mrmlaní, ktoré nastali a prebehli davom   hneď pri pohľade na toľkú roztomilosť a krásu, začali sa ozývať   hlasné výkriky nespokojnosti. Ľudia sa tisli k máram na dotyk už nie   zo zvyčajnej zbožnosti — aby preukázali poslednú poctu mŕtvemu,   ktorého nesú do hrobu — lež silou-mocou sa domáhali bližšie, aby   Hadixu zhora strhli a uniesli. Vojaci mali veru s davom dosť roboty,   kým odsúdenú doniesli na určené miesto.
    </tei:p>
    <tei:p>
     Smútočný sprievod sa uberal v takomto poriadku: Vpredu išlo   káhirské duchovenstvo — ulema pod svojimi zástavami a po dvoch,   spievajúc a modliac sa za pannin svätý skon. Za dlhým radom kňazstva   kráčali poprednejší mešťania a hodnostári. Za nimi sa uberala smutno   vyhrávajúca hudba, ktorá všetkých počúvajúcich naháňala väčšmi do   plaču než do tanca. Potom nasledovalo vojsko vo veľkom štvorhrannom   útvare a obklopovalo pannu aj s jej najbližšími a ostatnými, čo mali   v tomto sprievode nejakú funkciu. Pred márami niesol teda jeden z   nich na tanieri bielou šatkou prikrytý zelený venček, potvrdzujúci   Hadixinu panenskú čistotu, lebo zeleň nehanobili nijaké steblá suchej   slamy. Druhý šiel sám žalobca derviš s listinou, na ktorej stálo   napísané obvinenie i rozsudok. Za nimi niesli mocní chlapi ono smrtné   lôžko, navrchu ktorého sedela na čiernej poduške Hadixa so skríženými   a poviazanými krehkými rukami aj nohami, akoby hrozila obava, že z   már zoskočí a utečie. Okolo devy sa zhrčilo jej služobníctvo, no nie   všetko, lebo niektorých dal mufti za trest do okov, pretože mali   dávať pozor, o čom sa panna zhovárala s Reném, a oni to zanedbali a   jemu neoznámili. Svojou prítomnosťou poctil sprievod aj káhirský paša   na koni a vedľa neho sa niesol mufti, ktorému kedy-tedy, azda i proti   vôli, vypadli slzy, lebo cestou od domu po námestie predsa len ho   neraz premohol plač. Medzi ostatnými domácimi bol aj hekim čiže   lekár, vyzeral celý skrúšený, smutný a preniknutý žiaľom. Aj keď   ľutoval dcéru a čudoval sa otcovej spravodlivosti, navonok sa tváril,   akoby sa ho táto poburujúca udalosť vôbec netýkala. Nuž a to boli   okolo már všetci, ktorých obklopovalo vojsko a ochraňovalo pred   nátlakom obyvateľstva. Za nimi kráčali speváci, ktorí odpovedali   predspevákovi. Potom nasledovali zákonníci. Dav nezachovával nijaký   poriadok, valil sa po oboch stranách sprievodu a tisol sa najmä okolo   már, takže nastávali opodstatnené obavy, aby nevzniklo nebezpečenstvo   a za jednu Hadixu neprišlo o život viacej ľudí. Preto musel paša   chytro poslať do zámku po všetkých vojakov, koľko ich tam stálo v   pohotovosti.
    </tei:p>
    <tei:p>
     A tak až posila im pomohla dostať sa na miesto popravy a útrpného   výjavu. Tam zložili nosiči z pliec roztomilú obetu a posadili ju na   vyvýšené kreslo, skade jej mala zletieť hlava. Potom čo najhlasnejšie   čítali rozsudok, aby si čím viacej ľudí mohlo vypočuť pannin hriech i   pokutu zaň, a napokon odôvodnenie sudcov, prečo vyniesli ortieľ   smrti. Hadixina vina spočívala jedine v tom a z iného ju obžaloba ani   neobviňovala, že si zamilovala Reného a namiesto učenia zhovárala sa   s ním takmer vždy o láske, a že za ním vrúcne túži. Bolo až na   počudovanie, že nedodali k tomu nijakú lož, keď mal pannu postihnúť   ten najvyšší trest a keď sa bez pochýb verilo horším a väčším   dervišovým klamstvám. Nuž ani vtedy, ani teraz nikto by nesmel   povedať, že toto malicherné obvinenie je nesprávne. Keby bol žalobník   dačo k obvineniu pridal, Hadixa by nebola unikla potupnému trestu,   ktorým zvyčajne stíhajú cudzoložnice. Boli by ju zašili do vreca a   bez takéhoto slávnostného sprievodu hodili do rieky. A v rozsudku sa   zreteľne uvádzalo, že sudcovia sa o deve nedozvedeli už nič iné, čo   by okrem spomenutého zväčšovalo jej prečin, odsúdili ju preto iba na   stratu hlavy. Ale či si azda i toto zaslúžila?! Aké sú teda príčiny,   ktoré to až ta doviedli, aké nevídané dervišove zázraky donútili   sudcov, aby vyniesli takýto rozsudok? Zhromaždený národ sa z čítaného   výroku dozvedel aj toto:
    </tei:p>
    <tei:p>
     Najskôr lekár oznámil muftimu, že príčinou choroby, ktorou onehdy   trpela jeho dcéra, je láska, no že on ju nemôže vyliečiť, lež iba   ten, čo jej zranil srdce. A keď aj zrejme vedel, že ide o Reného,   predsa to múdro zamlčal a predvídavo muftimu nevyzradil. Hoci sa   mufti nedozvedel, koho si Hadixa zamilovala, a René mu neprišiel ani   na um, lebo dcéra ho nikdy priveľmi nechválila, ani nespomínala, že   sa jej páči, nijako sa preto netrápil, ba ešte sa potešil — ako už   vieme — že predsa len popustila z kamennej nedostupnosti. A teda   vôbec sa neusiloval hasiť rozožatý oheň, lež prilieval ešte naň olej.   Onedlho však zmenil svoju mienku, čo zapríčinilo videnie, ktoré mal   istej noci. Keď raz najchutnejšie spal, zobudila ho akási tajomná   ruka a prebratý zbadal na dverách ohnivý nápis: Smrťou potresci svoju   dcéru i ďaura, jej učiteľa!… Viacej síce nevidel nič, ale už toto   stačilo, aby sa nesmierne zľakol a prenikla ho hrôza. Ihneď skríkol   na sluhov, a jeden, čo bdel najbližšie, chytro pribehol i chcel   čudesný nápis zotrieť. Ale čím väčšmi ho stieral, tým bol jasnejší a   ešte aj pálil. Zmizol sám od seba až neskoršie, keď si ho už viac ráz   prečítal. Na druhý deň, ešte sa nikomu nestihol zdôveriť s týmto   strašným a mučivým videním, iba o ňom rozmýšľal, prišiel za ním   opovážlivo a so zdvihnutou hlavou derviš a bez okolkov ho priamo   oslovil:
    </tei:p>
    <tei:p>
     „Vidím, veľkňaz, že uvažuješ o tom, či ono napomenutie, ktoré si   predchádzajúcu noc videl svietiť na vlastné oči, skutočne ti zoslal   Alah a či musíš preto oželieť a obetovať svoju milú dcéru. Neopováž   sa neposlúchnuť Alaha! Jeho rozkaz vyplň čím skôr, ak sa nechceš   dopustiť veľkej neposlušnosti, za ktorú ťa môže stihnúť najprísnejší   trest. Nebol si vždy pri tom, keď sa spolu zhovárali cez hodiny   vyučovania podľa tvojho rozkazu, teda nevieš, či nemali k sebe dajaký   vzájomný vzťah. Mali, rovno ti poviem — mali! A keby sa nebol   najsvätejší Prorok zľutoval, tento vzťah by bol ešte vzrástol. Lenže   kto je za to všetko zodpovedný, keď to už chceme vedieť? Kto iný než   ty! Ako mohol neveriaci pes tak slobodne vchádzať do háremu, keď je   to veľkým hriechom i pre veriaceho a môže za to postihnúť trest smrti   aj hocikoho z nás?“
    </tei:p>
    <tei:p>
     Muftimu potom veľmi vynadal a karhal ho, že dovolil Renému   navštevovať Hadixu v jej svetlici a neprikázal ju vyučovať iba cez   oblôčik, ak ho už ustanovil za jej hodžu. Aj to mu nemálo vyčítal, že   Reného prijal a zavrhol rovnako učeného muža, ktorý už prestúpil na   mohamedánstvo, čím mienil muftiho lekára. A veľkňazovi akoby týmito   výčitkami vbíjal klinec do hlavy.
    </tei:p>
    <tei:p>
     „Aby si vedel,“ pokračoval derviš, „že som tu z povinnosti, dostal   som vo sne napomenutie a z ďalekej púšte prišiel som ti teda oznámiť,   aby si toho veľkého nepriateľa nášho zákona i so svojou čo ako ti   drahou dcérou potrestal smrťou bez toho, že by si ich predvolal alebo   im dovolil pred seba predstúpiť. Ba nesmieš prijať ani ich poslov,   ktorí by sa k tebe chceli dostať, aby ťa azda presviedčali a   prehovárali. Slovom, dáš ich za tento čin odsúdiť bez toho, že by si   ich videl alebo počul. Nemysli si však, že je to moja vôľa, to teda   nie. Sám si sa presvedčil na vlastné oči, že je to rozkaz zhora, aký   som dostal zázrakom i ja. Na potvrdenie tohto môžeš vidieť aj viacej   zázrakov, aby si neskôr nemal nijakú výhovorku, ak nesplníš   príkaz.“
    </tei:p>
    <tei:p>
     Nato rozkázal roztopiť olovo a keď mu ho potom vriace priniesli,   vyvrátil oči k nebu a hrozne sa zaklínal:
    </tei:p>
    <tei:p>
     „Ak nevravím pravdu, potresci ma, ty pri Alahovi večne   vysedávajúci Mohamed, aby sa mi ruky naskutku rozpadli a hneď v tejto   chvíli opadalo mi mäso od kostí!“
    </tei:p>
    <tei:p>
     A s takýmito slovami strčil ruky až po lakte do žeravého olova a   opäť ich vytiahol bez najmenšej ujmy…
    </tei:p>
    <tei:p>
     Mufti pri pohľade na zázrak omdlel a keď prišiel k sebe, hodil sa   k dervišovým nohám a chvejúc sa na celom tele, trasľavým hlasom   povedal:
    </tei:p>
    <tei:p>
     „Skutočne si božím poslom! Uznávam nešľachetnosť svojej dcéry,   teraz som presvedčený, že ma hanebne podviedla, keď žiadala toho   zločinca za učiteľa. Len upokoj nebeské sily a zmierni ich hnev,   ktorý som si zaslúžil, taktiež mi oznám, aký zasluhujú obaja   trest.“
    </tei:p>
    <tei:p>
     Keď si derviš vyžiadal prítomnosť sudcov, mufti dal bez otáľania   zvolať členov divánu a zároveň zlapať Hadixu i Reného práve pri   najdojemnejšom rozhovore a uvrhnúť ich do temnice.
    </tei:p>
    <tei:p>
     Zídeným sudcom mufti všetko vysvetlil, aj mních im oznámil príčinu   svojho príchodu a aby svoje tvrdenie ešte väčšmi zdôraznil, znovu si   ponoril ruky do spomenutého olova. No neuspokojil sa iba týmto činom,   ale aby sa zdalo, že je v jeho moci zasahovať do prirodzeného   poriadku sveta, preukázal sa ešte viacerými podobnými čudami. Najprv   vylial zo svojej pútnickej fľaše vodu na misu, priložil k nej oheň a   zapálil ju, že vzplanula ako masť, a v takej horiacej umýval si opäť   ruky bez toho, aby si uškodil — čo predstavovalo zároveň dva zázraky.   Potom nasledoval ihneď tretí. Ktosi z prítomných sa totiž odvážil   spýtať, čo je to za vodu, a chcel z nej okúsiť. No len čo priložil   fľašu k ústam, derviš zvolal: „Ty neverec, nech ti prirastie ku   gambám!“ A fľaša mu skutočne ostala visieť na perách a nemohol si ju   sňať dotiaľ, dokiaľ mu mních pri ústach čosi neurobil. Potom si dal   derviš rozpáliť pásové železá a chodil po nich bosými nohami… Vyčíňal   teda takéto veci. Toto boli tie zázraky, o akých si u nás rozprávajú   i babky na priadkach. A vari týmto zázrakom verili? Akože ináč —   mufti aj zvolaní sudcovia padli na kolená, klaňali sa dervišovi ako   modle a prosili ho, aby on sám rozhodol o treste. A skôr ani   nevstali, kým skutočne Hadixu i Reného neodsúdil na smrť, a to devu   na sťatie, mladíka však na ešte ukrutnejšie muky. Uprostred mesta mal   umierať niekoľko dní. Takto teda stal sa jeden jediný podliak zároveň   obžalobcom, svedkom aj sudcom. A ako všetko nasvedčovalo, nikto sa mu   neodvážil protirečiť, ani vysloviť názor, aby sa obžalovaní — keď už   aj nie podľa prirodzeného práva, no aspoň preto, že by im vlastné   reči ešte priťažili — mohli prehovoriť a vypočuli ich aj   sudcovia.
    </tei:p>
    <tei:p>
     Keď odznela i táto časť rozsudku, kat vytasil meč a Hadixe   ostávala už iba chvíľka na rozlúčku. Vstala teda z kresla, obrátila   sa k pašovi a povedala:
    </tei:p>
    <tei:p>
     „Veľký vladár, veľký a nepremožiteľný víťaz, milostivo mi vyplň   ešte poslednú žiadosť… Poslednú žiadosť!“ A čo najhlasnejšie to   zvolala i k zbehnutému obyvateľstvu.
    </tei:p>
    <tei:p>
     Vtedy však niektorí akoby boli predvídali, čo zamýšľa, začali   očami aj rukami naznačovať katovi, aby len konal svoju povinnosť. Kat   už dvihol meč, bol by ním aj zaťal, keby ho nebol strhol na zem jeden   z vojakov, lebo už aj ich rozhorčila taká neľudskosť. Nuž a iba potom   nastalo náramné rozbúrenie, krik a nápor zo všetkých strán. Daktorí   sa vrhli na mnícha, iní na kata a chceli oboch zabiť podobne bez   výsluchu. Väčšine záležalo iba na Hadixe, aby nezahynula, hrnuli sa   teda k nej a usilovali sa ju čo najchytrejšie stade uchytiť a   odniesť. Mnohí zasa vo veľkom hneve oborili sa na muftiho i pašu a   vôbec nedbali na ich sľuby, že zhromaždeným vo všetkom vyhovejú a   splnia každú ich žiadosť. A bolo by tu iste veľa ľudí prišlo o život,   keby ich sama Hadixa nebola utišovala a prosila, aby sa len upokojili   a stíchli, že chce prehovoriť a vyjaviť čosi na väčšie zahanbenie   svojich nepriateľov a dôkaz vlastnej neviny. V tej chvíli boli všetci   ochotní poslúchnuť iba ju, stíchli teda, v dave zavládol poriadok a   všetci upreli pohľad na jej tvár.
    </tei:p>
    <tei:p>
     Nato Hadixa opäť vstala a s prívetivou smelosťou, ktorá však v   počúvajúcich vzbudzovala zároveň i strach, povedala sudcom:
    </tei:p>
    <tei:p>
     „Milovala som a tým som sa podľa vášho rozsudku tak previnila, že   ste ma jednomyseľne odsúdili na smrť. Neviem veru, či to bola väčšia   ukrutnosť alebo väčšie pohanenie môjho mladého života… Nehnevám sa už   na vás, ani na teba, najmilší otče, len sa čudujem, že ste podľahli   takej zaslepenosti a dali ste sa tak chytro a ľahko omámiť bez toho,   aby ste zavolali dakoho múdrejšieho, čo by vám bol všetko vysvetlil   podľa prirodzených zákonov. Ba nepripustili ste k sebe ani mňa, čo   som vám to chcela objasniť. Veru bola by som vám ja sama dokázala, že   ako nie je všetko zlato, čo sa blyští, tak nemožno pokladať za   zázraky a znamenia samého Alaha ani všelijaké čudá, ktoré vystrájajú   pred svetom kadejakí pobehaji… No odpúšťam vám aj toto, lebo vaša   nevedomosť sa nespájala so zlým úmyslom. Za svätú pravdu ste   pokladali všetko, čo konal žalobník, veď podľa starej obyčaje a   mienky o takýchto ľuďoch nemohli ste ani neveriť, lebo ste uznávali   jeho stav i jeho samého za čosi sväté. Iba moje srdce nesmierne tým   trpelo, priam pukalo a búrilo sa opravdivým hnevom proti   divotvorcovi… Počuj,“ obrátila sa zrazu k neďaleko stojacemu   dervišovi, ktorý sa pritom zachvel a zapálil, „počúvaj, ty naozaj   chýrny složobník boží! Označil si ma za hriešnicu, ktorá si zasluhuje   smrť, čo si dokazoval kumštami s vriacim olovom, horiacou vodou a   rozžeraveným železom — ako to tu všetci zhromaždení počuli na vlastné   uši. A keďže si sa každého ohňa dotýkal bez toho, aby ti uškodil,   vyhlásil si preto žalobu na mňa za spravodlivú a ostatných si tak   zaslepil, aby to aj oni uznali za pravdu a súhlasili s tebou. No čo   sa stane, ak na dôkaz svojej neviny šťastlivo vykonám i ja všetko to,   čo si predviedol ty? Čo sa stane, ak sa ani ja nepopálim? Potom ti   nikto nemôže veriť väčšmi než mne a všetci musia uznať, že mám aspoň   toľko pravdy ako ty. Nech už bude akokoľvek,“ opäť sa obrátila na   divákov okolo seba, „a vy to budete pokladať za zázraky, či len za   prirodzené úkazy — ako aj nepochybne sú — otrasiem hodnovernosťou   jeho pravdovravnosti a donútim ho, aby odvolal osočovačky, ktorými ma   potupil, alebo podložil svoju obžalobu inými výmyslami. Ja však   dúfam, a on nech si to dobre zapamätá, že ich vyvrátim ako nehanebné   klamstvo. No a teraz sa podívajme zbližša na jeho zázraky, či ich má   od nášho veľkého Proroka, alebo sa im priučil od niekoho iného… Teraz   nech mi dakto prinesie vriace olovo!“
    </tei:p>
    <tei:p>
     Mnohí sa ihneď rozbehli do blízkych domov, najchytrejší a   najochotnejší však bol verný janičiar, ktorý jej slúžil doposledku i   za cenu ohrozenia vlastného života. O všetkom vedel a mal už   nachystané potrebné veci pre prípad, že by mufti predsa len chcel   vypočuť jeho paniu. Veru iba on jediný nezanedbal nič, čím by ju i   Reného mohol zachrániť od istej smrti, a donášal Hadixine prosby   otcovi, dokiaľ mu to nezakázal sám mufti. Z veľkňazovho domu sa   dozvedel iba on, a to vari až v posledný večer pred popravou, ako   derviš dokazoval pravdivosť svojej obžaloby, a oznámil to panne.   Keďže to prevyšovalo i jej dôvtip, s veľkou ostražitosťou, aby ho   nezbadali stráže alebo hocikto iný, šiel po radu k Renému. Mladík ho   poučil a odkázal to aj panne, čo treba pripraviť i ako pri všetkom   postupovať.
    </tei:p>
    <tei:p>
     Keď už mala Hadixa žiadané slovo, zavolala sudcov, aby sa   presvedčili, či je také isté a dostatočne horúce, ako bolo aj   dervišovo. Členovia divánu dosvedčili, že všetko je v najlepšom   poriadku. Nato povedala:
    </tei:p>
    <tei:p>
     „Prvý jeho zázrak tvorilo ponorenie rúk do tejto páľavy, odkiaľ   ich vytiahol so zdravou kožou. Podobne urobím najprv ja a po mne   každý, kto len bude chcieť.“
    </tei:p>
    <tei:p>
     Potom vzala záhradný slez a natrela si ním ruky zo tri-štyri razy   zakaždým, keď obschli, a pred množstvom očí ponorila ich do olova   potiaľ, pokiaľ si ich natrela. Keď ich stade vytiahla, všetkým ich   ukazovala, aby sa presvedčili že sú neporušené. Viacerí ju zaraz   nasledovali a skúsili, že ani im sa nič nestalo… Panna sa opäť   ozvala:
    </tei:p>
    <tei:p>
     „No dakto by mohol povedať, že derviš si ruky nenatrel. Isteže   mních nepoužil spomenutú zelinu pred muftim a sudcami. Ruky si zrejme   natrel doma. Ak by sa však chcel niekto o tom tvrdohlavo dohadovať,   môže nás presvedčiť sám derviš. Nech tu teda teraz umytými rukami   ukáže svoj zázrak.“
    </tei:p>
    <tei:p>
     Podaktorí derviša povzbudzovali, aby sa preukázal svojím božským   poslaním, ale on už hneď pri tomto prvom zahanbení stratil odvahu, a   keď mu ktosi nasilu vtisol prst do horúceho olova, s hrôzou ho   vymykol spola uvarený.
    </tei:p>
    <tei:p>
     Janičiar podal potom vodu, ktorá ihneď vzbĺkla plameňom, len čo k   nej priblížili zažatú sviečku, a horela ako olej alebo tuhá pálenka.   Hadixa si v nej bez uškodenia umývala ruky, čo skúsili aj viacerí z   okolostojacich… Nato vysvetlila úkaz:
    </tei:p>
    <tei:p>
     „Nie je to obyčajná voda, netečie ani v riekach a nevyviera ani v   prameňoch, lež sa pripravuje takto: Vezme sa v rovnakom pomere určité   množstvo terpentínového oleja, živého vápna, svinského a capieho   sadla; to všetko sa roztlčie, rozotrie a vedno pomieša, takto   zmiešané sa roztopí na teplom popole alebo nad slabým ohňom a   rozpustené precedí do vymytej nádoby cez čisté plátenko. Kto by   neveril, nech príde ku mne, pripravíme to spolu, lebo ani   dobromyseľný derviš nemôže odtajiť, aj keby chcel, že si to takto   nenachystal či už on sám, alebo mu to tak prihotovil dakto iný.“
    </tei:p>
    <tei:p>
     Mních mlčal.
    </tei:p>
    <tei:p>
     „A fľašku prilepiť k ústam môže každý,“ pokračovala Hadixa, „a to   takto: Nech vykope čakankové korene, keď sú najdužnatejšíe, nech ich   kvasí v tuhom octe deväť dní a potom vysuší. Nuž a kedykoľvek bude   mať vôľu na smiechoty, nech tie suché korene namočí do vína a natrie   nimi okraj džbána či pohára alebo hocakej inej hlinenej, drevenej či   medenej nádoby — prilepí sa pijúcemu k ústam. Ľahko ju sníme až   potom, keď si ovlhčí pery vodou. Iste mi uznávate, že som nemala   dostatok času nachystať tento prípravok, no pokúsim sa použiť to, čo   som stačila v nedostatku požadovaných dní prihotoviť cez jednu   noc.“
    </tei:p>
    <tei:p>
     Uvedeným spôsobom natrela potom okraje pohára a prikázala, aby ho   priložili ku gambám vzdorujúceho derviša, ktorého sa čoraz väčšmi   zmocňoval strach i hnev. A keď tak urobili, hneď zvolala:
    </tei:p>
    <tei:p>
     „Nech ti prirastie k ústam, ty bezbožník!“
    </tei:p>
    <tei:p>
     A pohár prirástol, odpadol však dosť skoro i s oddrapeným kúskom   kože, lebo derviš sa veľmi metal.
    </tei:p>
    <tei:p>
     Keď na radosť všetkých svojich prívržencov úspešne vykonala i   toto, rozkázala rozpáliť nejaké železo. Kým sa tým zapodievali,   natierala si dlane volovou žlťou a sušila ich na slnku, ktoré vtedy   hrialo ako na zavolanie. Opakovala to viac ráz a z prípravku dala   ešte viacerým, aby si podobne namastili svoje šľapy. A keď priniesli   žeravé železo, hádžuce ešte iskry, chytila ho do rúk a vydvihla, aby   to dookola videli. Potom po železe šliapali všetci, čo si predtým   natreli nohy masťou. Opäť sa vec zdarila, ani Hadixe, ani ostatným   železo vôbec neuškodilo. Teda znovu sa ozvala:
    </tei:p>
    <tei:p>
     „Nuž videli ste, ako sme sa vyvarovali popálenín. Akiste aj môj   žalobca použil na svoje nohy ešte pred obvinením takúto či podobnú   alebo inakšiu pálčivosť odvracajúcu masť, lebo je ich viacero druhov   — z volovej žlte, z blenu alebo bolehlavu. Viem však, hoci som tam   vtedy nebola, že neveľa a nedlho behal po tom žeravom železe, lebo   keby ste ho boli prinútili robiť to častejšie a dlhšie, určite by ste   boli videli na jeho nohách pľuzgiere a rany. Toto čudo trvá totiž iba   dotiaľ, kým je v koži masť, veď oheň ju za chvíľu predsa vysuší a   vytiahne. A toto sú tie zázraky, ktorými derviš potvrdzoval Alahovo i   Prorokovo napomenutie vo sne — aby som bola potrestaná smrťou. Ale či   neklamal a tak neukrivdil aj božej sláve a bezbožne sa neprehrešil i   on sám, keď ich obidvoch volal za krivých svedkov — to už rozsúďte   sami… Nemôžu to byť spravodlivé zázraky, veď raz by Alah jemu pomáhal   a tak svedčil, že som hriešnica a zasluhujem vynesený ortieľ smrti,   druhý raz mne, že som nevinná. Aký by to bol boh?… Ale nemôže tu byť   reč ani o pomoci pekla — ak nie u neho, tak ani u mňa, nezaslepila   som vám oči nijakými čarami či bosoráctvom. Ak by však bola dakde   našla miesto taká domnienka a v niektorých skrslo podozrenie z   takýchto činov, neverím, že by sa spolčili s diablom všetci, čo sa   nepochybne a očividne zúčastnili na výjavoch, alebo ktorí to sprobujú   podľa tu videného neskôr, veď všetci sa presvedčia, že sú to iba   dôsledky celkom prirodzených, stvorených vecí.“
    </tei:p>
    <tei:p>
     „Múdro, veľmi múdro vravíš! Len toľko nerečni, čaká ťa ešte jedno,   urob aj to a potom uvidíš…“ netrpezlivo sa ozval popudený derviš. Do   toho posledného výjavu vkladal najväčšiu nádej, lebo vedel, že v   tomto prípade o neúspech sa postará denné svetlo. Na mnícha však   museli dávať veľký pozor, lebo jeho oči, ústa, celá tvár, ba i celé   telo prejavovali náramný nepokoj a neveštili nič dobré. Ustavične sa   obzeral kamsi dozadu, akoby stade očakával nejaké znamenie.
    </tei:p>
    <tei:p>
     Hadixa mu mierne a vážne odpovedala:
    </tei:p>
    <tei:p>
     „Keby si teraz privolal z neba na nás takú tmu, ako kedysi   faraónovou dcérou z vody zachránený Mojžiš na celý tento kraj, určite   by som ti zaraz aj vtedy dokázala, že luháš a klameš. Pros teda   Alaha, aby prevrátil prirodzený poriadok, stvor v túto chvíľu okolo   nás noc a ihneď napíšem, že smrť zasluhuješ ty, nie ja, a všetci si   to budú môcť okamžite prečítať. Ak to vykonáš, úprimne uznám svoju   porážku i to, že si skutočne božím poslom, že na mňa Alah zanevrel a   upadla som u neho do nemilosti, že som naozaj vinná, a preto musím za   svoje hriechy umrieť. A vtedy ochotne, ba s radosťou položím svoju   hlavu pod odporný meč, len aby som zmiernila boží hnev. Žiadaj teda,   znovu ťa vyzývam, ba už aj prosím, vyžiadaj si tento zázrak!… Možno   ťa Alah vyslyší, veď za takýchto okolností bol by ti nielen na osoh,   ale už aj veľmi treba!“
    </tei:p>
    <tei:p>
     Chvíľu na neho hľadela, akoby skutočne očakávala, že sa začne azda   modliť a naliehať na nebesia, aby mu pomohli. No potom sa obrátila k   muftimu a povedala, žeby to i ostatní počuli:
    </tei:p>
    <tei:p>
     „Drahý otče, nebol v tom nijaký zázrak, keď si zazrel, a to práve   prebudený zo spánku, onen nápis, ktorý ma kruto rozkazoval odsúdiť na   smrť. Tak a nie ináč to musel osnovať tento podvodník, ak chcel ťažiť   z tvojho náramného úľaku a tým čo najľahšie získať aj tvoju dôveru.   Lebo keby sa bol o to pokúsil cez deň, keď si nespal, nápis by   predovšetkým nebol žiaril tak jasne ako každý oheň za slnečného   svetla, a potom by si bol aj zbadal, čia ruka to píše a akou hlinkou.   Mohol si ju vyžiadať a podobne napísať, čo by si bol chcel, a tak by   si bol aj ty robil zázraky… Jestvuje totiž istá hmota, ktorá sa   podobá zlúčenine z najjemnejšieho piesku a musí sa udržiavať vo vode.   No má takú prirodzenú vlastnosť, že vonku na vzduchu začne ihneď   tlieť a dymiť, potom sa rozhorí a hádže iskry až dotiaľ, kým sa   celkom nerozpadne. Jej smrťou je teda vzduch, životom však voda a je   to fosfor biely. Nuž a preto môže touto látkou hockto kresliť   ľúbostné obrazce a nápisy, ktoré budú žiariť a nemožno ich zotrieť,   lebo stieraním sa obnovia, pretože spodné, ešte vlhké a zakryté   čiastočky fosforu dostanú sa tak do styku so vzduchom a nadobúdajú   mocnejší jas. Svetielkovanie prestáva neskôr, až piesok po vyprchaní   vlhkosti vyhorí a rozpadne sa na popol.“
    </tei:p>
    <tei:p>
     A panna to všetko ukázala názorne. Z fľašky vybrala fosfor, ktorý   začal ihneď dymiť. Potom rozkázala napochytre postaviť búdku a   obtiahnuť ju čiernym súknom, aby do nej neprenikali slnečné lúče ani   svetlo, a dnuka napísala na čiernu dosku mená tých, čo jej najväčšmi   zranili srdce: Otec môj, otec môj, sudcovia!
    </tei:p>
    <tei:p>
     Nato vchádzali prítomní do búdky podívať sa na nápis, koľko sa ich   len vmestilo do úzkeho priestoru, a Hadixa stále obnovovala písmená,   aby mohli vidieť celý nápis aj ostatní, čo vstupovali dnu po   skupinkách. Vošiel ta i derviš — museli mu to predsa dovoliť, hoci   podľa spravodlivosti nemal tam čo hľadať, pretože ani Hadixa nebola   na jeho dokazovaní pravdy. Nijako sa ta nezdráhal a hneď pri prvej   príležitosti, aj keď na neho dávali pozor, vytrhol spoza obleku z   kože jatagán (veľmi nábožní mnísi, čo aj zbrane nosia!) a hodil ho do   panny, keďže sa k nej nemohol priblížiť. Potom sa zohol a chytro   vybehol von. A vtedy si niekto strelil do pŕs, pričom vykríkol   posledné slová: „Ach, márne boli všetky moje námahy, beda mne   nešťastnému!“
    </tei:p>
    <tei:p>
     Toto bol výjav, ktorý prevýšil všetky predchádzajúce čudá.   Zmeravel paša i mufti, aj sama Hadixa, keď videli, kto si to vzal   život. Derviša ihneď lapili, no samovraha už nemohli, hoci úradskí   chceli zomierajúceho zachovať, aby ho na výstrahu potrestali. Zbehli   sa ta totiž davy a vo veľkom hneve mŕtveho na kúsky roztrhali,   rozniesli a rozmetali aj bez mečov a nožov. A týmto nešťastníkom bol   muftiho domáci lekár.
    </tei:p>
    <tei:p>
     Tento človek bol skutočne taký, ako sa onehdy javil panne, keď ju   liečil, a ona ho v hneve znenávidela. Utiekol z rodného kraja (možno   preto, čo ho teraz priviedlo do zúfalstva a k samovražde) a prišiel   do Káhiry. Tu onedlho prijal nové náboženstvo, potom sa dostal k   muftimu, kde si ho obľúbili a zo dňa na deň preukazovali mu čoraz   väčšiu úctu, pretože svojou učenosťou a skúsenosťami očividne   prevyšoval všetkých dvoranov. Mufti mu všade umožnil prístup a v   celom dome ho poznali predovšetkým ako lekára, lebo z vlastnej vôle   sa venoval najmä tomuto povolaniu. No učil aj muftiho deti a medzi   nimi taktiež Hadixu. Za to si sľuboval veľkú mzdu a mufti by mu ju   bol sotva odoprel, keďže si získal jeho priazeň. Ani Hadixe nebol   odporný, obľúbila si ho, rada ho videla i počúvala, ale ani na um jej   neprišlo, aby sa to tak skončilo, ako dúfal on, alebo aby mala o to   záujem, za čím túžil on. Želala mu všetko najlepšie a dožičila mu   šťastie, nie však také, aké by jeho bolo najväčšmi tešilo. Zhovárala   sa s ním priateľsky, prívetivo a milo, no on si klamlivo vysvetľoval   jej priateľskú náklonnosť. Veď celkom iné zamýšľala i cielila inam   než on: jej srdce vôbec nezatúžilo za ním… Ba nemala ani potuchy o   jeho zámeroch, jeho opovážlivosť zbadala až pri onej príhode s Reném,   lebo sa vyjadroval veľmi otvorene, z čoho vyrozumela, že chce viacej,   než si mohol trúfnuť ako človek, ktorého nik nepoznal. Rada ho mala a   žičlivosť mu prejavovala nielen slovami, ale aj preukazovaním   rozličných dobrodení, nie však s úmyslom budúceho manželstva, lež   preto, že mala už takú povahu a prívetivo sa správala ku všetkým   ľuďom. Tak jej radil a prikázal aj mufti, a napokon aj preto, že ju   predsa len veľa naučil a zdokonalil i zošľachtil jej pekné cnosti,   ktorými ju obdarovalo už samo nebo. Vďačila mu za mnoho — hoci svojou   starostlivosťou sledoval nepekný zámer, ako sme už videli — najmä za   spoznanie rozmanitých náboženstiev. O vierovyznaniach národov sveta   vyjadroval sa posmešne a ona ho vtedy počúvala so smiechom, no v   poslednom čase aj vlastným rozumom, do ktorého vniesol trochu svetla   už René, dosť jasne pochopila, že Mohamed bol šialený zločinec a   zločinný šialenec, z čoho napokon nepochybne vyplývalo, že len úplne   slepý človek môže veriť jeho výmyslom.
    </tei:p>
    <tei:p>
     Keď si potom panna zamilovala Reného a nahovorila otca, aby ho   prijal za hodžu, stýkal sa s ňou lekár zriedkavejšie. Neveľmi ho to   však znepokojovalo, lebo dlho nepoznal jej úmysel a iba sa domnieval,   že sa chce od viacerých ľudí viacej naučiť. Nijaké podozrenie ho   neznepokojilo ani vtedy, keď začala spomínať, že by aj Reného rada   videla medzi vyznávačmi mohamedánstva. Vysvetľoval si to po dobrom,   že to nepramení z nejakých osobných sympatií, ale z Hadixinej   horlivosti k Prorokovmu zákonu a jeho rozširovaniu. Preto jej pomáhal   v tomto predsavzatí, Renému vychvaľoval mohamedánstvo ako vieru,   ktorú možno poľahky zachovávať, predkladal mu mnohé výhody, čo by   mohol dosiahnuť a iste aj dosiahne, ak počúvne jeho radu. A tak sa   zaujal za túto vec, že Hadixa už celá natešená očakávala dobrý   výsledok, hoci sa všetko ich úsilie ukázalo márne.
    </tei:p>
    <tei:p>
     Ale keď sa čoraz väčšmi utužujúca devina láska nedala udržať v   tajnosti, pretože ju nemohla ovládať a zavše jej vybĺkla zo srdca aj   proti vôli, lekár zmenil svoje stanovisko, postavil sa medzi nich ako   pevná priehrada, ale tak prefíkane, že ani jeden v ňom nepredpokladal   nepriateľa až dotiaľ, kým si to navzájom neobjasnili. Pred mladíkom   vravel ináč a pred pannou zasa ináč. V Hadixe vzbudzoval nevôľu   takými dôvodmi a Reného odpudzoval onakými, hoci ho nebolo treba   odhovárať — ako sme videli — lebo sám sa dosť naodporoval deviným   zámerom, dokiaľ nespoznal, kto vlastne je a aká je.
    </tei:p>
    <tei:p>
     O láske nezačal lekár nič ani pred jedným, ani pred druhým, nikdy   ich neodrádzal od vzájomnej náklonnosti, lebo práve takýmto postupom   chcel dobehnúť pannu, aby sa napokon celkom sklamala vo svojich   nádejach. A tak sa predovšetkým usiloval prekaziť prvú a nevyhnutnú   podmienku ich manželstva, podnikal všetko, aby sa René nestal   mohamedánom. Nuž a preto, ak ho dotiaľ kvôli Hadixe nahováral na   obriezku, teraz ho ešte väčšmi kvôli tej istej Hadixe začal od toho   odrádzať a v priateľských rozhovoroch odvolával svoju predchádzajúcu   radu. Spočiatku vravel, že chcel iba vedieť, čo si René o tom myslí a   čo mu odpovie. Potom zasa hovoril, že jeho zámerom nebolo ani tak   presvedčiť sa o mladíkovom zápornom postoji, ale že on sám nespokojný   s premenou svojej viery chcel počuť čím viacej námietok proti   mohamedánstvu a tak odhaliť v ňom všetky chyby, aby mohol tým   skrúšenejšie oľutovať svoj hriech. Takýto lekárov postup najväčšmi   ohrozoval Hadixino želanie, najmä keď každú reč sprevádzal vzdychmi,   kviľbou a všemožnými prejavmi, aké len môže vyjadriť skormútené srdce   za veľké prehrešenie.
    </tei:p>
    <tei:p>
     Vravieval, že nikdy nemal dobrú mienku o koráne a jeho učenie   prijal iba v hneve a po urážke od svojich. Ale to by len predsa nebol   myslel, čo teraz jasne vidí a čo predtým neraz počul i tomu veril, že   všetky ohavné práva a zákazy tohto náboženstva pramenia len z   nenávisti voči nám. Pritom vyratúval všelijaké pochabé a v ničom so   zdravým rozumom nesúvisiace suraty o nebi, pekle, raji a o poslednom   súde. Vysmieval sa z veršovaných článkov, ktoré sa ani len neponášajú   na skutočnú poéziu. Mohameda a založenie takého zákona i pre jeho   vlastný život označoval za sviňu a preklínal ho predovšetkým za   príkaz, podľa ktorého sa nik jakživ nesmie s nikým škriepiť ani o tom   najmenšom článku viery, ani skúmať jeho pravdivosť, ale každý musí   všetko veriť s pokornou poslušnosťou, čo je vlastne tá najväčšia   slepota. Tento zločinec nemohol veru vymyslieť nič lepšie na udržanie   vlastnej slávy medzi svojimi, nič účinnejšie na zachovanie tohto   nehanebného učenia a nič horšie či škodlivejšie pre toľké tisíce   ľudí. Veď čo počujú od rodičov v mladom veku, to im vniká až do krvi,   s tým rastú a zostarievajú, časne a večne umierajú, cez celý život   toto učenie pokladajú za božskú pravdu, lebo spomínaný zákon   nedopúšťa, aby sa im dostalo do uší dačo také, čo by im mohlo   vyvrátiť ich presvedčenie… Chráňboh, aby sa im voľakto odvážil v   niečom protirečiť, podstúpil by nemilobohu mučeníctvo; keby takíto   prichádzali aj v tisícoch, nič by nedosiahli. Vravel, že toto bol   hlavný dôvod jeho nerozvážneho činu a že zo srdca ľutuje svoju   zaslepenosť a ľahkomyseľnú nerozvážnosť. Sľuboval, že aj za cenu   nebezpečenstva života chce sa navrátiť späť k svojim a plnou mierou   odčiniť pohoršenie, ktoré tým medzi nimi vyvolal. No prosil Reného,   aby jeho úmysel neprezradil ani len mimovoľne, nie však preto, že by   sa dajako triasol pred pomstou mohamedánov, lebo kedykoľvek sa smelo   vyzná zo svojho hriechu a ochotne zaň i umrie, ale myslí, že   najlepšie by bolo stadeto utiecť a do smrti sa medzi svojimi   príkladne kajať.
    </tei:p>
    <tei:p>
     A takýmito rečami o Mohamedovom zákone i zdôverením sa so svojím   úmyslom súkal niť vlastného zámeru a neustále rovnako napomínal   Reného, aby aj on dôkladne pouvažoval o tejto bezbožnej viere a   zároveň si dával veľký pozor, žeby ho za takýchto okolností nezlákali   do nej klamstvom, podvodom alebo neprinútili ináč. Potom vymenoval   rozličné spôsoby, ktorými by sa to mohlo veľmi ľahko stať, no pomáhal   si aj cigánstvami, lebo narozprával toho viacej, než bol mufti   schopný urobiť, a tým menej statočná Hadixa.
    </tei:p>
    <tei:p>
     Lekár napokon Renému poradil, aby čím skôr zašiel k muftimu a   ponížene, no pritom smelo ho požiadal o prepustenie zo služby. Ak by   nechcel privoliť, sľúbil mu, že sa o neho tajne postará on sám a   pomôže mu odísť až do rodného kraja, len aby mlčal aj o tejto veci.   René všetkému uveril, ďakoval mu za priateľskú oddanosť a rozhodol sa   hneď pri prvej príležitosti postupovať podľa jeho nárady. Veru až   natoľko sa vedel tento zlomyseľník pretvarovať a vydávať sa za   verného priateľa!
    </tei:p>
    <tei:p>
     Pred Hadixou zasa vravieval, že zbytočná je všetka námaha, daromne   sa všemožne usiluje, mladík ostáva tvrdší a hluchší než skala, ba   hrozí tu isté nebezpečenstvo, že pannino meno môže sa dostať do zlého   svetla a upadnúť do potupy. A lekár pokračoval:
    </tei:p>
    <tei:p>
     „Lebo ak začne verejne vykrikovať, ako sa zúrivo zastrája a   vyhráža, že tu nemá pokoja, hoci nie je naším otrokom, že ho pokúšame   a naháňame do toho, k čomu necíti nijakú náklonnosť, ba už pri samej   spomienke chytá ho triaška. A keď s takouto žalobou pôjde za muftim   alebo sa odvolá k pašovi — hoci aj miesto žiadaného zadosťučinenia   obsiahne trest, predsa len vyjde najavo (odo mňa však nikdy), že sa   na tomto podujatí zúčastnila i moja rozkošná pani. Nuž a vtedy mrcha   rozumy celú vec zle si vysvetľujúcich ľudí budú posudzovať, že nie je   možné, aby takáto náboženská horlivosť nesúvisela s osobným záujmom o   mladíka).“
    </tei:p>
    <tei:p>
     Dokiaľ Hadixu iba podozrieval z lásky k Renému, uspokojil sa len   takýmito rečami. Ale keď sa o tom naisto presvedčil, vtedy príčina   panninej choroby vzbudila v ňom závisť, hnev a túžbu po pomste.
    </tei:p>
    <tei:p>
     Ihneď sa rozhodol, že zo všetkých prostriedkov použije najprv   taký, ktorý má poruke i zaúčinkuje, lebo nijako nemienil ustúpiť od   svojho zámeru. Keďže všeobecne obľúbený René pre nejakú príčinu   nepostupoval podľa jeho rady a ostával panne stále na očiach, teda   neodchádzal ani z muftiho dvora, ani z Káhiry, usiloval sa ho   odstrániť, čím dúfal dosiahnuť, po čom tak túžil. Nuž ktože iný mohol   nastrojiť nevinnému mladíkovi otravu? Sám lekár, a nie Hadixa.
    </tei:p>
    <tei:p>
     A vtedy, v tom istom čase začal sa lekár zvŕtať okolo panny,   otvorene všetkými možnými spôsobmi si ju chcel získať a nič   nezanedbal, ani nezameškal, čo by mohlo poslúžiť želanému výsledku   jeho úmyslu. Svojimi rečami a spôsobmi podobal sa všetkým bláznivým   zaľúbencom. Prosil ju i na kolenách a so zopätými rukami, aby sa   zľutovala nad ním nehodným. Uznával síce, že si ju ako najdrahšiu   bytosť na svete nezaslúži, ale sľuboval cez celý život oddane, čo   najposlušnejšie plniť a zachovávať jej vôľu i rozkazy. Nikdy vraj   nedopustí, nech by sa tým čo ako prehrešil proti panujúcim obyčajam,   aby žila v ústraní zatvorená a tak pozbavená sladkej slobody. Jakživ   nechce preukazovať lásku nijakej inej, lebo nielenže nieto nad ňu   krajšej, ale ani jej podobnej a že ona sama nahradí mu všetky ženy.   Pravdaže, nezabudol sa pritom pochváliť, čo by mohol dosiahnuť   svojimi vedomosťami, akým vzácnym a slávnym sa môže stať v celej   Káhire a z toho všetkého nemálo by sa ušlo i jej.
    </tei:p>
    <tei:p>
     Rozprával však zamilovanej do iného a vzdychajúcej za Reném vari   ešte túžobnejšie, než lekár pachtil za ňou. Čo iné mohol teda   očakávať, než čo aj skutočne nasledovalo…
    </tei:p>
    <tei:p>
     Spočiatku mlčala, hoci na tvári sa jej odzrkadľovala nespokojnosť   a nevôľa s jeho počínaním, potom ho však úprimne napomínala, aby   prestal s takými rečami, vraj ak sa jej on zapáči, nielenže ochotne   privolí, ale podobne bude prosiť, keby odporoval jej túžbe. Naostatok   zunovala jeho ustavičné dobiedzanie a pokarhala ho za opovážlivosť,   vyhanbila ho, že nejako chytro sa dostal až tak ďaleko a pasie za   dcérou svojho mocného dobrodinca a pána. Z hĺbky duše pobúrená   zabudla vtedy aj na reč, ktorú sa naučila od neho i Reného, a s   blčiacimi očami sa mu vyhrážala vo vlastnom jazyku, čo mohli   porozumieť aj všetci prítomní, že ak neprestane s takýmto liečením,   oznámi to na patričné miesta, odkiaľ ona dostane zadosťučinenie, a   jeho môže stihnúť aj trest smrti. A opakovala mu to i viac ráz, čo sa   veľmi bolestne dotklo jeho srdca a vzbudilo v ňom ukrutný hnev.   Nezmieriteľne na ňu zanevrel za opovrhnutie a zároveň sa naľakal, že   jeho trúfalosť akiste prezradí. Strach v ňom znásobila ešte okolnosť,   že nástraha na Reného život sa nezdarila a zločinec, o ktorom panna   teraz už asi tuší, po odhalení určite draho zaplatí za svoju   opovážlivosť, najmä že to súviselo s ňou. Aby odvrátil toto hroziace   mu nebezpečenstvo a zároveň sa im obom pomstil, chytro vyhútal a   nastrojil spomenutú tragédiu.
    </tei:p>
    <tei:p>
     Prefíkane však osnoval všetko tak, aby zlo nemusel páchať on sám   osobne, lebo mohli by zapochybovať o jeho pravdovravnosti a ihneď   neuznať oné výjavy za nepochybné zázraky, pretože je známy ako učený   a skúsený človek; ale aj deva mohla by nemálo uškodiť jeho   hodnovernosti obvinením, že ju obžalúva z hnevu a nenávisti, čo by   vedela potvrdiť zopakovaním jeho nástojčivo prízvukovaných rečí.   Preto musel vyhľadať a najať si dakoho takého, čo by mu všetko uveril   naskutku a bez pochýb. Nuž a kto mu mohol v tom vyhovovať väčšmi a   lepšie než uvedený derviš? Tomuto sľúbil dobrú odmenu, vtisol mu hneď   aj náležitý závdavok a nato ho naučil všetko, čo a ako bude vravieť i   robiť, nachystal mu potrebné veci a takto zaopatreného poslal ho —   ako sa derviš potom dopodrobna priznal pred súdom — k muftimu po onom   nočnom videní. Aj tento zázrak s nápisom vyhútal, získal si naň   istého neverného služobníka, aby všetko prebiehalo čo najtajnejšie a   bez ohrozenia bezpečnosti mnícha, ktorý potom vravel, že dostal   vnuknutie od Alaha.
    </tei:p>
    <tei:p>
     Ale za najväčší úspech lekárovho dôvtipu a prefíkanosti možno   pokladať to, že po dokázaní devinej i Reného smrť zasluhujúcej viny   nemali pred súd pripustiť a vypočuť ani jedného z obžalovaných. Akože   ináč, veď tento ničomník dobre vetril, že jeho detské kumšty dali by   sa odhaliť veľmi ľahko… Nuž a napokon do jamy, ktorú kopal nevinným,   padol sám aj s celým svojím dôvtipom a všetkou múdrosťou. Takto pykal   za svoju žiadostivosť skutočne veľmi nešťastný, ako to sám priznal,   keď vedno s krvou dávil i ducha. Sám všetko nastrojil, sám aj   dokončil na výstrahu mnohým účastníkom celej tejto smutnohry. Jeho   mŕtvolu ako hriešne samovrahovo telo chceli sudcovia ihneď, ešte pred   mníchovým dosvedčením, rozštvrtiť a vyvesiť po uliciach, no už to   nemohli urobiť, lebo v okamihu — ako sme videli — roztrhal rozhnevaný   dav na zdrapy celého niekdajšieho lekára.
    </tei:p>
    <tei:p>
     Keď Hadixa dokázala a potupila všetko, čo bolo treba dokázať a   potupiť, pristúpili k nej sudcovia a pokorne ju prosili o odpustenie   svojej ťažkej viny. Prišiel k nej i paša i mufti, ale otec pre hanbu,   bolesť a veru aj pre údiv nad jej umnosťou nemohol ani ústa otvoriť.   Potom zničili ohavný trón i hrob so všetkou drahocennou výzdobou a   odobrali sa na muftiho dvor v oveľa veselšom sprievode, ktorý však   narúšali búrlivé scény.
    </tei:p>
    <tei:p>
     Derviša ako falošného žalobcu hnali poviazaného pred Hadixou za   neustávajúceho výsmechu a pritom ho sácali a mykali, čo jeho   spolubratov veľmi poburovalo. Najprv začali šomrať iba medzi sebou,   no potom s krikom protestovali proti ponižovaniu a zneucťovaniu ich   stavu, čo bude mať iste za následok stratu cti a vážnosti u   veriacich, že takéto zaobchádzanie prekračuje každú mieru a oni to   veru neznesú, ani nedopustia. I pochytili, na čo naďabili popri ceste   — koly, drúky a kamene, odbehli spod svojich zástav a oborili sa na   pannu, muftiho, pašu i ostatných. Vojsko ich však na pašov rozkaz   ihneď upokojilo, niekoľkých zaraz povesili na uličné nárožia, zopár   ich prišlo o hlavu… A nebolo to nič mimoriadne, lebo nijako sa   neodlišovali od laikov a nemali ani väčšie práva, nuž museli za svoje   priestupky pykať rovnako. A veď prečo by aj mali byť výnimkou?… Nech   už je akokoľvek, u nich nejestvuje najprv nijaká degradácia —   vonkajšie zotretie sviatosti, kňaz alebo svetský zločinec sú si   rovní, obidvoch odvedú rovno ku krížu, kolu alebo ku klátu pod meč.   Výnimku tvorí len veľký mufti v Stambule, ktorý vládne nielen nad   všetkým kňazstvom, ale je po sultánovi druhou najvyššou vrchnosťou i   ostatným občanom, a ako taký veľký zákonník nepodlieha nijakému   trestu. Ale čo sa s ním stane, ak sa predsa len prehreší? V tomto   prípade už má svoje miesto degradácia čiže pozbavenie hodnosti.   Sultán mu oznámi, že prestal byť veľkým muftim, že mu svojou mocou   odoberá túto česť i hodnosť. Nuž a potom zaobchádza s ním, ako len   chce.
    </tei:p>
    <tei:p>
     Zbehnuté davy — od najmenšieho po najväčšieho — nevedeli ani, čo   robiť od nesmiernej radosti, nemohli sa nasýtiť pohľadu na Hadixu.   Všetci ju pokladali za bohyňu, predbiehali a driapali sa na vyvýšené   miesta, len aby ju čím lepšie videli. Deva medzitým začala blednúť,   chvíľami ju drvila triaška, a keď prišli domov, zložili ju, no   nevládala stáť na nohách a podchvíľou omdlievala.
    </tei:p>
    <tei:p>
     Keď nestatočný derviš totiž videl, že sa jej šťastlivo podaril aj   posledný dôkaz jeho klamstva a tak ho teda prevýšila vo všetkom, aby   predsa len nezomrel bez pomsty, vytrhol jatagán a hodil ho — ako   vieme — do Hadixy, pretože sa nemohol dostať celkom k nej, aby ju   preklal. Netrafil ju, ako chcel do pŕs, azda už nedovládal, azda zle   mieril, no zasiahol ju šikmo do nohy. Preto sa hrot jatagána odlomil   a uviazol v nohe bez toho, že by spôsobil dajakú väčšiu a hlbšiu   ranu. Vtedy si to nepovšimla ani panna, lebo nezacítila nijakú bolesť   a okrem toho všetky zmysly upriamovala na inšie, celý zápal a postreh   obracala na úspešné skončenie dôkazov proti obžalobe. A tak sa   nemohla venovať poraneniu, ba nepostrehol to ani dakto iný, lebo zo   zasiahnutého miesta nevystrekla krv, ktorá Hadixe v žilách priam   zamrzla v takom vytržení. Organizmus však predsa len trpel, noha od   uviaznutého železa spuchla, a kým sa vrátili na muftiho dvor, tak jej   nabehla, že nevládala stáť.
    </tei:p>
    <tei:p>
     I nastalo preto dookola bedákanie a plač. Hadixu vyniesli do jej   svetlice a položili ju omdletú na lôžko. Lenže kto mal pomáhať? Lekár   sa zavraždil a tým aj ránhojič, lebo ich hekim znamená všetko. Dáva   do poriadku vnútorné choroby aj vonkajšie boľačky, pričom lieky   nielen predpisuje, ale vlastnoručne ich aj pripravuje a prikladá   potom na rany. U nich je to asi obyčaj, žeby nemali viacero výdavkov   či pokladajú za správnejšie, ba osožnejšie, aby aj pripravil, čo kto   radí, lebo ak robí jeden to, druhý ono a liek uškodí, váľa vinu ten   na tomtoho, a tak nevedno, ktorý neboráka zniesol zo sveta… No nech   je to u nich tak už pre hocičo, bola by vari hanba nasledovať ich v   takejto znamenitej veci?
    </tei:p>
    <tei:p>
     Čo kto z prítomných vedel, to radil a kázal prikladať, pravda,   nepochybne bolo treba vytiahnuť z rany predovšetkým železný úlomok,   čo nikomu neprišlo ani na um. Chúďa panna, koľko ráz otvorila oči,   vždy ich obracala na janičiara a napomínala ho tým pohľadom, čo má   robiť, pretože otvorene rozprávať sa ešte neodvážila pre dajaké   prípadné podozrenie. A on jej zaraz porozumel, pristúpil k pašovi aj   muftimu a povedal:
    </tei:p>
    <tei:p>
     „Nič ma po tom mladíkovi, nemám ho prečo ani chváliť, ani haniť,“   nezabúdal na opatrnosť. „Jednoducho nezáleží mi, čo s ním urobíte už   teraz po dokázaní jeho neviny, ale keby ho na čas vypustili, svojimi   vedomosťami by mohol panne pomôcť.“
    </tei:p>
    <tei:p>
     Keď to mufti počul, schytil ihneď kľúče, bežal k žaláru, odomkol   ho a zavolal na Reného, aby čo najchytrejšie vyšiel von.
    </tei:p>
    <tei:p>
     René však nechápal, čo to má znamenať. Aj keď bol v podzemí,   počul, ako vyvádzali Hadixu von, ale nevedel o jej návrate, hoci k   nemu dolietali hlasy davu, čo sa navracal späť. Vtedy veru neočakával   nič iné, len istú smrť, na ktorú neustále myslel a predstavoval si   ju, pravda, bez akéhokoľvek strachu a s nezlomeným duchom. No čo sa   mohlo stať — ak ho už skutočne majú zmámiť, že prišiel po neho osobne   sám mufti? Je to u nich taká obyčaj, alebo pre dačo iné sa takto   ponižuje? Vyšiel teda smelo von a pozeral, ako mu vlastnými rukami   strhol mufti okovy a prosil ho, aby sa ponáhľal za ním. René ho   poslúchol.
    </tei:p>
    <tei:p>
     Aké to museli byť pocity, keď vošiel do svetlice, zazrel Hadixu a   ona jeho! Pohnutie ich utrápených sŕdc možno vari ľahšie pochopiť než   opísať. Hoci sa panna zo všetkých síl premáhala a zadržiavala slzy,   oči sa jej zarosili od žiaľnej radosti a radostného žiaľu, aj pre   túto nešťastnú a zároveň šťastnú skutočnosť. No kedykoľvek sa   rozplakala, vždy sa chytila za nohu a siahala na ranu, akoby jej tá   vytískala slzy z očí. Aj keď Reného mučila podobná úzkosť ako Hadixu,   predsa i v tom strachu sa nesmierne čudoval, že ju vidí živú, lebo v   duchu ju už odprevadil na večnosť. Nuž jej záchranu pripisoval iba   tomu, že o ňom prezradila, odkiaľ pochádza a z akého je rodu. Hoci by   to bola i pravda a hoci nemohol s ňou žiť, predsa jej nič nevyčítal,   veď v sebe úplne vykorenila mohamedánske obyčaje, a preto bol   odhodlaný ochotne zomrieť hocakým spôsobom, len aby ona ostala   nažive. Takýmito myšlienkami opäť posilniac svojho ducha, vyhováral   sa chvíľku, že jeho povolaním nikdy nebolo ránhojičstvo. No mufti a   všetci okolostojaci neprestávali ho prosiť, aby len konal, čo pokladá   za najlepšie. Urobil teda najprv to, čo i naši lekári obyčajne   prikazujú aj pri tých najrozdielnejších chorobách, pretože to akiste   pokladal za potrebné v takomto prípade, keď jej od úľaku zamrzla i   stuhla v žilách krv a tak prestala kolovať normálnym spôsobom. Aby   jej preriedil túto krv, pustil jej na ruke žilu, po čom sa jej začala   ihneď navracať farba a prestávala upadať do mdlôb.
    </tei:p>
    <tei:p>
     Aj ranu ná nohe zahojil jej pomerne ľahkým zákrokom, ktorý by u   nás nazvali babským, lebo je to domáci a lacný liek. Vari je to   nejaká chyba? Veru baby často skôr pomôžu než lekár — či už celkom   náhodne alebo vďaka svojim skúsenostiam a vedomostiam, čo im nemožno   vždy uprieť. Veď čo si môže chorý želať a potrebovať, než aby sa   uzdravil? Pravda, neraz to treba pripísať zručnosti alebo nejakým   neznámym a utajeným silám, ktoré nemusia hneď bláznivé hlavy pokladať   za čarodejníctvo, ak dakto úmyselne nečaroval… René potreboval iba   hus, ktorú na jeho žiadosť priniesli, a pomocou nej vytiahol čoskoro   nielen železný úlomok, ale zahnal aj opuchlinu a zavrel i ranu… No   bol by to dosiahol taktiež obkladmi, prípravkom z roztlčeného koreňa   bedrovníka alebo veroniky, utlčenej a pomiešanej s poľným kvietím a   lístím.
    </tei:p>
    <tei:p>
     Reného naplnila veľká radosť a nesmierne sa potešil, keď počul, že   to on sám svojím dômyslom a bystrým rozumom zachránil seba i Hadixu z   nástrah smrti, ktoré im nastrojili ničomníci. Mufti sa mu nevedel   vynaďakovať, za neprestajného bozkávania prosil ho poníženejšie, než   svedčalo jeho postaveniu, aby mu odpustil previnenie, a vysvetľoval   mu, čo všetko zapríčinilo, že konal tak, ako naliehal a prikazoval   derviš. Sťažoval sa na známe nám už presvedčenie musulmanov, že si   totiž natoľko uctievajú, uznávajú a zvelebujú tento mníšsky stav,   vystatujúci sa falošnou zbožnosťou. Napokon mu sľúbil spolu s väčším   imaním a množstvom majetku i Hadixu, čo zakončil slovami:
    </tei:p>
    <tei:p>
     „Keď už si ju zachránil, patrí tebe a nikomu inému. Iba sa podvoľ   na to, bez čoho nemôžete byť svoji.“
    </tei:p>
    <tei:p>
     Janičiarovi — bez vernej služby ktorého neboli by nič zmohli v   takej tvŕdzi ani René, ani Hadixa, hoci by boli čo akí múdri a   dôvtipní — rozkázal vyplácať zaslúženú a do konca života dostačujúcu   odmenu za jeho statočnosť a nevídanú oddanosť. Veď na záchranu   nevinných vystavil sa istému nebezpečenstvu smrti, ba vôbec nedbal o   seba najmä pri posledku, keď súd prísne zakázal prinášať odkazy   väzňov, a neúnavne sa usiloval poslúžiť spravodlivosti, ktorá mala   zahynúť spolu s nevinnými.
    </tei:p>
    <tei:p>
     A ako sa správal mufti voči Hadixe, najmilšiemu kvetu svojho   života? Ako vieme, už na námestí, kde ju mali okázale popraviť, pre   veľkú hanbu a trpký žiaľ nevládal ústami ani pohnúť, kým ostatní   sudcovia prosili o odpustenie za skrivodlivý, vlastnou nevedomosťou   zavinený rozsudok. Nuž a takýto akoby omráčený zotrvával i naďalej.   Niekoľko ráz rozbehol sa prudko k nej s úmyslom premôcť svoju nemotu   a prejaviť sa ako kajúcny a milujúci otec.
    </tei:p>
    <tei:p>
     Ale vždy sa odo dverí vrátil, a keď aj vošiel dnu, začal bedákať,   pričom opakoval to isté:
    </tei:p>
    <tei:p>
     „Teda chceli mi ťa zmárniť, a to s mojím zvolením! Ach, to by som   nebol prežil, keby bolo vyšlo najavo až po tvojej smrti, že si   nevinná!“
    </tei:p>
    <tei:p>
     Inšie od neho ani nepočuli, kým sa osmeľoval priblížiť k Hadixe.   Nemal pokoja vo dne v noci, chodil hore-dolu, chvíľami si sadol,   potom vstal, zavše hlavou bil o stenu, akoby vtĺkal do nej rozum. A   veru tak sa trápil, že by vôbec nebolo čudné, keby skutočne prišiel o   rozum. Napokon ho začala utešovať sama panna, pričom nielenže   neodsudzovala jeho nedávny postup, ale ešte vychvaľovala jeho   horlivosť v zachovávaní nebeských rozkazov a lásku k spravodlivosti.   O správnosti oboch bol akiste natoľko presvedčený, že ani vlastnej   krvi nechcel odpustiť a ihneď bez akejkoľvek námietky dovolil   zmárniť, čo mu bolo vždy najmilšie a najdrahšie, aby sa ani v   najmenšom neprehrešil proti Alahovej vôli. Svoje oči a uši horlivo   sprístupnil iba zjavenej božej vôli, ktorá sa zdala prejavom   nebeských síl nielen jemu, ale aj ostatným, a neúprosne ostal slepý a   hluchý pred všetkým, čo by ho mohlo klamať i zvádzať od zjavenej   pravdy. Slovom, väčšmi počúvol nebesia i domnelého ich posla než   svoju vrúcnu otcovskú náklonnosť a lásku k vlastnému dieťaťu.   Napomínala ho, aby si nepripisoval za ohavný hriech, ani k srdcu   nepripúšťal, že tak veľmi pochybil a potkol sa celkom náhodne vo   svojej veľkej zbožnosti aj svätej viere, lebo iste nevedel, ani sa   nepresvedčil o tom omyle na vlastné oči, a preto s ním súhlasil   neúmyselne. Teda pri rozumnej úvahe nemohla sa preto na ňom   odôvodnene pohoršovať, veď čo dotiaľ pokladal za pravdu, musel   uznávať za pravdu aj v takých jemu nejasných okolnostiach, najmä keď   nikto z musulmanov nebol schopný odhaliť podstatu oných výjavov a   nemohol predpokladať, ba ani len tušiť, že by to vedela ona alebo   René. Radšej nech zabudne na všetko, čo sa stalo, a zbytočne sa   nesužuje, vravela mu napokon, hlavné je, že šťastlivo z toho   vyviazla. Nedávne nešťastie vôbec nie je dôvodom na zármutok, skôr sa   treba tešiť a radovať, že sa odohralo, pretože ním získala oveľa   väčšiu slávu, než požívala predtým. Ba nepochybne i jemu samému   vzrastie dobrý chýr, úcta a vážnosť medzi všetkými ľuďmi. Tak   upokojila chudáka muftiho a rozohnala súženie jeho srdca i duše.   Potom sa už s ňou zhováral srdečne ako dotiaľ, lenže k otcovskej   dôvernosti a láske pripájal sa vždy v jeho slovách aj istý prejav   úcty. Videl už v nej — ako naostatok aj iní — dačo viacej než len   svoju dcéru.
    </tei:p>
    <tei:p>
     Nuž a derviš obsiahol zaslúženú odmenu. Najprv ho všelijakými   mukami prinútili vyznať všetko, čo zosnoval spolu s lekárom, ako sa   mu dal najať, ako ho lekár naúčal a či mu povedal, prečo sa podobral   na takú do neba volajúcu ničomnosť. Mních sa vraj dozvedel iba toľko,   že hekim veľmi túžil a pásol za pannou, ona však ho vždy karhala a   rozhorčene odmietala, preto za príčinu všetkého pokladá len jeho hnev   a pomstychtivosť. Potom vypovedal, ako vtedy prišiel z ďalekej púšte   do mesta, no hoci sa neveľmi ukazoval, lekár ho zaraz našiel, chytil   ho za ruku, odviedol do ústrania a spýtal sa ho, či by nechcel pre   neho dačo urobiť, za čo by dostal dobrú odmenu, o akej sa mu ani   nesnívalo. Hneď vtedy mu natisol kopu peňazí ako závdavok, a on mu   preto ochotne prisľúbil, že svedomite splní všetko, hoci ešte   nevedel, o čo ide. Keď sa zotmelo, prišiel po neho a odviedol ho   potajme do muftiho domu, kde ho ukryl v bezpečnej komôrke, takže z   dvoranov nik o ňom nevedel. Tam ho potom poúčal, čo a ako má robiť, a   keď už všetko ovládal, vyšiel stade práve v tú noc, ako sa zjavil   každému už známy ohnivý nápis. Sudcovia sa ho spytovali, či bol   pôvodcom nápisu on alebo dakto iný, a či ho nepozná. Zapieral oboje,   on to vraj nebol a ani nevie, kto to urobil. Mufti teda rozkázal   predviesť rad-radom všetkých svojich služobníkov a mučením vymáhať od   nich priznanie. A takto sa dozvedel, že to bol ten istý sluha, ktorý   na jeho volanie pribehol prvý. Tej noci vošiel potajomky a ticho do   veľkňazovej izby a keď napísal na stenu, čo mu lekár prikázal, zduril   muftiho a chytro sa šuchol hneď za dvere, aby mohol dobehnúť prvý a   tak predstieral vernosť i bedlivosť, čím by najlepšie predišiel   podozreniu.
    </tei:p>
    <tei:p>
     Aj od tohto sluhu sa opäť začali vyzvedať, čo vedel o lekárových   zámeroch. Odpovedal podobne ako derviš, vraj sa to nedozvedel priamo   od hekima, lebo ten sa pred ním pretvaroval, že sa všemožne usiloval   dostať Hadixu. Prezradil aj to, že najprv sa viac ráz pokúsil   odstrániť Reného, čo svedčilo o veľkej prefíkanosti ničomníka, veď   mníchovi sa priznal, že mu veľmi záleží na panne, sluhovi však nie;   ale čo podnikal proti Renému a o čom sluha vedel, s tým sa dervišovi   nezdôveril. Potom na otázky, či predsa len dačo nevie o lekárových   spôsoboch, ktorými chcel získať Hadixu, a kto bol jeho pomocnou rukou   pri odstraňovaní Reného, či sa ho pokúsil viac ráz usmrtiť a akú   odmenu za to dal alebo prisľúbil dať, odpovedal:
    </tei:p>
    <tei:p>
     „Neraz som ho videl v bostane, záhrade, kam sa panna chodievala   prechádzať, ako čmáral akýmsi perom po chodníkoch všelijaké haky-baky   alebo rozsypal nejaký len jemu známy prášok tade, kadiaľ podľa jeho   domnienky mala kráčať Hadixa. Keď mu to zlyhalo — lebo i ja sám som   spozoroval, že panna vtedy vôbec nešla von, alebo keď aj vyšla, nikdy   sa nevybrala tadiaľ, kde nastražil takéto osídla, či už náročky alebo   z čírej náhody — vtedy sa rozhodol pre iný prostriedok s podobným   cieľom: Dal mi akýsi prípravok z cesta (na spôsob našej ryžkaše) a   prikázal mi, aby som to potajme namiešal Hadixe do jedla, lebo on sa   takú maličkosť neopováži osobne darovať svojej panej, hoci vie, že   túto pochúťku má vo veľkej obľube. No ja som nemohol odolať   zvedavosti, čo to môže byť za mannu, a prv než som splnil jeho   rozkaz, okúsil som z cesta. Keďže hneď prvý hit veľmi ulahodil mojim   ústam i žalúdku, zjedol som všetko. A od tej chvíle ma pochytila k   nemu taká čudesná náklonnosť, taká čudesná láska, divže som sa potom   cez niekoľko dní nezbláznil túžbou za ním. Z toho som usudzoval, že   tak by bola istotne pochodila i Hadixa, keby to bola zjedla, a teda   že ju chcel aj prisiliť, aby ho milovala.“
    </tei:p>
    <tei:p>
     Potom sa sluha priznal i k tomu, že on bol tou rukou, ktorá   nalievala Renému smrť, a usiloval sa o to viac ráz, no vždy mu bol na   prekážke nevhodný čas alebo prítomnosť Arabových domácich, až sa to   napokon podarilo — mladík predsa užil podstrčenú otravu. Ak mu to   nenastrojil na muftiho dvore, urobil to vraj preto, aby tým odvrátil   akékoľvek podozrenie od tohto domu a vrhol ho radšej na Araba.   Naostatok ho prinútili prezradiť, akú dostal za svoju službu odmenu,   ktorú keď sa mufti dozvedel a prirátal k nej i dervišovu, až ho   zamrazilo. Vtedy v ňom skrslo podozrenie, skade mohol ten ničomník za   taký krátky čas nazhŕňať toľko bohatstva, nuž poprezeral si truhly a   vtedy zbadal, že z nich chýba všetko spomínané, ba ešte viacej. Teda   lekár nielenže muftiho okrádal, ale za jeho poklady si najímal a   podplácal pomocníkov.
    </tei:p>
    <tei:p>
     Keď sa vypočúvanie skončilo, sudcovia sa rozhodli oboch príkladne   potrestať, ale najprv sa obrátili na Hadixu, aby im povedala svoju   mienku — akým spôsobom majú obidvoch zniesť zo sveta. Panna milosrdne   a rozvážne odvetila, že nie v jej moci je o tom rozhodovať, no ak by   predsa od nej závisel ich život alebo smrť, nežiadala by smrť a   darovala by im život, lebo ich smrťou nezíska o nič viacej, než   dosiahla pred ňou. Sudcovia však neboli takí milosrdní, lež keby aj   boli chceli, nemohli byť miernejší. Ľud sa podchvíľou zvedavo zbiehal   a s krikom sa domáhal, aby vyhoveli jeho žiadosti, lebo ináč sa   všetci vrútia do súdneho domu a zločincov potrescú sami. A tak nebolo   jediného človeka, čo by bol za nich orodoval alebo sa protivil   rozhodnutiu súdu, ktorý sa ešte musel ponáhľať s vykonaním   rozsudku.
    </tei:p>
    <tei:p>
     Oboch zločincov potrestali takou smrťou, na akú predtým odsúdili   Hadixu i Reného — každý deň ich vyvádzali na námestie a tam niekoľko   ráz poštípali rozžeravenými kliešťami, no nie smrteľne, aby ich mohli   mučiť čím dlhšie. Po dlhých útrapách, keď už mali dušu na jazyku,   zoťali im hlavy a vyvesili ich na minarety. Trupy rozkúskovali a   taktiež rozvešali po hlavnejších uliciach.
    </tei:p>
    <tei:p>
     Po týchto trúchlivých výjavoch vystrojil mufti podobné slávnosti   ako paša Ibrahim, keď sa mu navrátila dcéra Fatima.
    </tei:p>
    <tei:p>
     Hadixa medzitým znovu sústredila všetok svoj dômysel na onen   problém, ktorý si dobre rozvážila pre obidvoch ešte pred nedávnym   nešťastím, a keď si všetko rozmyslela, poradila sa ešte s janičiarom,   lebo už vedela, prečo jej tak oddane pomáhal a čo tým chcel dosiahnuť   aj on. Verný služobník úplne súhlasil, schválil jej zámer a navrhol   aj spôsob, ktorým by ľahšie a šikovnejšie dosiahla svoj cieľ bez   Reného. Ochotne a smelo prevzal na seba spojené s tým starosti a   oželel všetky výhody už nielen kvôli panne, ale aj pre vlastné dobro.   Toto rozhodnutie oznámila potom Renému, no aby nezapríčinil dajaké   roztržky alebo sa nevzpieral proti dačomu, požiadala Hadixa najprv   otca, aby ho bezodkladne pustil domov. Muftimu to bolo akosi proti   vôli, lebo s mladíkom už mal určité plány, ktorých väčšiu platnosť a   istotu poistil si aj pašovým súhlasom. Zaumienil si totiž Renému —   hoci nijako nechcel prestúpiť na ich vieru — ak by predsa len zostal   v Káhire, zabezpečiť všetky práva riadneho mešťana, aké požívajú   ostatní rodení musulmani. Ba na pamiatku, aj ako vďaku za jeho   nedávny smelý čin nemal platiť nijaké osobitné dane zo zisku, ako sa   napríklad vyrubujú z kupectva. Vybral mu i dom so všetkým, na jeho   popredné postavenie potrebným zariadením. Ale Hadixa mala toľko   námietok proti jeho zámeru i celému úsiliu a dotiaľ ho prosila,   prehovárala aj presviedčala najmä dôvodom, že uskutočnenie tohto   úmyslu by opäť mohlo privolať veľké nebezpečenstvo, až jej mufti   musel — čo i so žiaľom — vyhovieť.
    </tei:p>
    <tei:p>
     „Vyhľadajte,“ zvolal napokon, „ihneď vyhľadajte loď, ktorou by sa   šťastlivo dostal ta, kam chce!“
    </tei:p>
    <tei:p>
     Sluhovia sa porozbiehali na všetky strany a našli takú loď.
    </tei:p>
    <tei:p>
     A panna až potom oznámila Renému, ako sa rozhodla, prezradila mu   čas svojho odchodu i spôsob, ktorého sa mieni na ceste pridŕžať, aby   tak čo najšťastlivejšie dosiah la vytúžený cieľ, a vysvetlila mu   všetko ostatné, čo i ako sa dohovorili s janičiarom. Potom ho z   celého srdca prosila aby súhlasil s jej rozhodnutím a ničím ho   nesťažoval. Renému sa spočiatku zdalo, že na všetko mu bude ťažko   privoliť. Najprv namietal, že celý život by sa hanbil, ak by ju stade   miesto neho vyviedol dakto iný, a preto sa rozhodne chce, ba musí   vrátiť po ňu z rodiska už s náležite vystrojenou loďou, na ktorej by   sa potom bezpečnejšie a počestnejšie priplavili domov. Nato jej začal   navrhovať rozličné spôsoby, ktorými by ju tajne a bez nebezpečenstva,   že by to privčas zbadali v muftiho dome, dostali na loď a tam ju   skryli, čo sa určite musí zdariť najmä za pomoci takého pomocníka,   akým sa zdá janičiar. No Hadixa mu predstavovala mnohoraké prekážky,   ktoré by sa im mohli, ba určite sa i postavia do cesty. Predovšetkým   zdôrazňovala, že by bolo nebezpečné čakať tak dlho, radšej nech sa   vydajú na cestu čím skôr, kým sa nerozchýri jej nedávne víťazstvo nad   dervišom, aby sa o tom nebodaj nedozvedel najjasnejší sultán a   nevošlo mu dačo do hlavy, čiže aby ju náhodou nepozval k sebe. Keď ho   takto presviedčala, pochopil napokon všetky hroziace im ťažkosti a   odpovedal:
    </tei:p>
    <tei:p>
     „Dobre teda, nevrátim sa po teba, ale bez teba ani neodídem. Ak sa   podarí tajne odtiaľto dostať vám dvom, ako ste sa dohovorili, prečo   by som nemohol ísť s vami ako tretí aj ja? Ak sa vám podarí šťastlivo   prekonať všetky prekážky, podarí sa i mne, pretože budem s vami. No   ak vy padnete do osídel, nebude ani mne ľúto znášať podobný osud. Bez   teba (a ty si prvá i posledná, ktorej to vravím z úprimného srdca!),   bez teba nechcem, ani nemôžem žiť! Neodporuj mi teda a neopovrhuj   mojou vôľou dobrovoľne a ochotne znášať s tebou všetko zlé. Ale ak   toto moje rozhodnutie pokladáš za prehrešenie proti zdravému rozumu,   potom ťa prosím, aby si sa ani tak nepriečila a neodmietala moju   ochotu znášať s tebou každú nepríjemnosť, lebo tebe zasa prikazuje   vlastná česť a odvaha zachovať sa podobne v prípade, že by mňa   postihlo nešťastie. Nijako nemôžeme dopustiť, aby sme si každý   vybrali inú cestu — ja bezpečnú, ty však na každom kroku plnú   smrteľného nebezpečenstva a aby si musela i pri pohnutí lístka na   strome zmierať strachom.“
    </tei:p>
    <tei:p>
     „Už je neskoro myslieť na takéto veci,“ odvetila Hadixa, „aj   preto, že v prístave čaká loď, ktorou odídeš, i prepúšťajúci list máš   vybavený, zapísaný si už aj v zozname cestujúcich, čo sa tou loďou   povezú. Čo by teda povedal mufti a ostatní, keďže nevidia nijakú   príčinu tvojho nového rozhodnutia, prečo si ostal tu a tak nevyužil   istú možnosť dostať sa do svojho kraja?“
    </tei:p>
    <tei:p>
     René vtedy pozrel na ňu pozornejšie, zrazu ho prenikol veľký žiaľ   a zlomeným hlasom sa ozval:
    </tei:p>
    <tei:p>
     „Iné už nechýbalo, len aby si si zadovážila tie najvážnejšie   dôvody odmietnuť moje prosby a tak čo najľahšie uskutočnila svoj   zámer. Aby si mala čím väčšiu odvahu všetko zatajiť, obstarala si mi   loď bez toho, že by si sa najprv spýtala, či s tým súhlasím, a   rozkázala si ma vyhnať bez akéhokoľvek upozornenia, aby som sa   chystal na odchod. Akiste pekné dobrodenie, no neviem, či sa môže   dakomu páčiť! Ak si ku mne úprimná a nerobíš si zo mňa posmech, ak ma   neklameš a verne milujúceho taktiež miluješ, dá sa prekonať i táto   prekážka. Urobím sa chorým, lebo v skutočnosti aj som — pre teba, a   kvôli odvráteniu hocakého podozrenia budem chorieť dotiaľ, kým   nenadíde vhodná chvíľa na tvoj odchod. A vtedy prečo by som nemal   veriť zdaru vlastného úteku, ak vy dvaja nepochybujete o istom   úspechu svojho úteku? Keby som aj nemal veľa starostí sám so sebou,   ale vám by som bol na ťarchu, museli by ste to už dajako strpieť. No   jednako ide tu o čosi iné, čo treba prikrývať takýmto pláštikom.   Tvoja statočná duša nemôže zrejme vyjaviť pravdu bez toho, aby sa to   nepreukázalo na zapýrených lícach a aby som ťa nepodozrieval z   ľahkomyseľnosti, ba z podvádzania — hľadá teda vhodný pláštik, ktorým   by aj seba ochránila, aj mne umožnila vidieť za ním aspoň dačo… Och,   milá a hodná toho, aby si ťa každý zamiloval! Nežiadam, aby si mi   povedala, čo sa ti na mne tak zrazu znepáčilo, ani čo zapríčinilo, že   svoju vernosť, ktorú si mi zachovávala až do smrti, lámeš práve teraz   po víťazstve nad smrťou. Nemienim ti vyčítať, ani pripomínať, že si   vlastne príčinou nepredstaviteľných útrap a úzkostí, čo mi cez celý   môj mladý vek sužovali srdce a vďaka ich ukrutnosti môžem v blízkej   budúcnosti očakávať koniec svojho života. Ty však toho, za ktorým si   túžila a on sa ti úplne oddal, pretože si si to zaslúžila, ty ho   teraz odvrhuješ, hoci si ťa už natrvalo uzavrel do duše i do srdca, a   tak sa pre vlastnú potechu z neho vysmievaš, ale jemu spôsobuješ   nesmierny žiaľ. Nevyhodím ti na oči ani to, čo môže určite ohroziť   takéto tvoje správanie, pretože aj pre dačo iné treba opustiť Káhiru.   Teraz už viacej nepoviem nič, podľa možnosti zadržím slzy, aj bolesť   premôžem, veď si potom povolím. Nuž aby som ti nebol dlhšie tŕňom v   oku, zaraz odídem z mesta tou najkratšou cestou a jedine to ma bude   utešovať, že som ťa nemohol donútiť, aby si vytrvala v láske (veď   keby som aj mohol, nechcel by som ti spôsobiť takú neprávosť). Povedz   mi teda jasne a celkom zrozumiteľne, čo zapríčinilo, že si sa tak   zmenila?!“
    </tei:p>
    <tei:p>
     „Ach, večná škoda,“ vravela panna, „že nebesia nedožičili aspoň   milencom takú moc, že by si mohli otvoriť svoje srdcia a vzájomne si   pozrieť, čo je v nich! Vlastne ani neviem, prečo to žiadam najmä pre   teba. Keby si sa rozpamätal, čo som ti povedala priam pred naším   nešťastím, za akých podmienok chcem sa stať tvojou, akiste, ba určite   nebol by si nikdy vyriekol tieto slová. Ale aj tvoje vlastné ústa   môžu ťa súdiť. Podľa tvojho želania ostala som ti verná až na   popravište, hoci som sa mohla zachrániť preukázaním tvojho listu, kde   si vyjavil, z akého rodu pochádzaš. Keby som to aj nebola dosiahla u   zatvrdlivého otca, ktorý vtedy nechcel nič ani len počuť; mohla som   presvedčiť mešťanov, že ty si môj opravdivý ženích. A predsa som to   neurobila, ba znemožnila som i tvoj zámer, pretože som bez teba   nechcela žiť. Ako by som sa teda mohla zmeniť teraz, keď mi máš byť   ešte milší?… Určite ani tvoj rozum to nemôže pochopiť, ak ma   neobviňuješ z tej najhoršej zlomyseľnosti, alebo ma nepokladáš za   najväčšieho blázna zo všetkých bláznov.“
    </tei:p>
    <tei:p>
     Pretože sa René až teraz dozvedel, že Hadixa nedovolila odovzdať   muftimu jeho list, ktorým jej chcel pomôcť, zahanbil sa za svoju   prchkosť. Panna však pokračovala:
    </tei:p>
    <tei:p>
     „No nielenže sa nehnevám na tvoju nedôveru, lež ju schvaľujem.   Celkom správne, že si neuveril hneď všetkému, čo som ti povravela pri   niekoľkých našich stretnutiach. Robíš múdro, ak žiadaš potvrdenie   rečí aj činmi. Teda musí byť už mojou starosťou, aby som ťa   presvedčila, že som skutočne hodna tvojej dôvery. A to aj nepochybne   a naskutku spravím. Teda počúvaj: Nástojíš na tom, aby si mohol v   určenom čase odísť odtiaľto s nami, alebo po príchode domov na lodi   sa vrátiť po nás. Prvé riešenie je nemožné, druhé prijímam s   najsrdečnejšou vďakou. Prvé je nemožné, pretože…“
    </tei:p>
    <tei:p>
     Deva zrazu stíchla, lebo pribehol janičiar, ktorý striebol, aby   ich nikto neprekvapil, a oznámil, že prichádza mufti. Keď sa totiž   dozvedel, že je René u Hadixi, pokladal to za poslednú najvhodnejšiu   príležitosť, aby sa s ním ešte pozhováral, nuž prišiel teda za ním.   Najprv sa hodnú chvíľu radil s dcérou, či by sa im ho predsa len ešte   nepodarilo prehovoriť, aby zostal v Káhire. Deva naoko poslušne s tým   súhlasila, aby nezarmútila otca, pritom však často prízvukovala,   podobne ako keď žiadala o jeho prepustenie, že sa nijako nedá na to   naviesť. Nuž i teraz obrátila sa k Renému, no s celkom inším na   jazyku, než cítila v srdci, čo aj očami naznačovala, a riekla:
    </tei:p>
    <tei:p>
     „Veľkňaz chce počuť tvoje posledné slovo. Ak zmeníš náboženstvo,   dostaneš do daru mňa, ako ti už dobrotivo ráčil prisľúbiť a na čo i   ja veľmi rada pristávam, lebo si to jediný ty zaslúžiš — závisí to už   len od teba. Nepohŕdaj slávou a hodnosťami, ktoré určite dosiahneš   vedno so mnou.“
    </tei:p>
    <tei:p>
     Nato pristúpila k nemu, ako že mu chce podať ruku, on však cúvol a   nestratiac rozvahu, ktorá ho opustila predtým v panninej prítomnosti,   úctivo povedal muftimu v ich reči bez tlmočníka, takže sa veľkňaz až   počudoval jeho vedomostiam, že mu ďakuje za mimoriadne veľký dar, ale   za takých podmienok nemôže ho, žiaľ, prijať a tešiť sa z neho. Potom   vysvetlil svoju mienku a čím väčšmi ho mufti prehováral, pravdaže, z   celej duše a úprimne, Hadixa — ako vieme — iba naoko, on odporoval   tým vytrvalejšie a neústupčivejšie.
    </tei:p>
    <tei:p>
     Prehovárali ho teda, aby zostal aspoň v Káhire, že nikto nebude   mať právo znepokojovať ho a že ho zaopatria všetkým potrebným. Ale   ani s tým nechcel nijako súhlasiť, lebo vraj každému stvoreniu je   milšia tá obloha, pod ktorou vyrástlo. Aj človeku sa lepšie žije tam,   kde už má všetkých príbuzných a priateľov, než tam, kde by ich ešte   len musel hľadať. On vraj nežiada nijakú odmenu, stačí mu, keď   šťastlivo vyviazol z takého veľkého nebezpečenstva, ktoré mu hrozilo,   a že sa bezpečne dostane domov. Takto bude oveľa milšie spomínať on   na nich a oni na neho, než keby ho tu mali ustavične pred očami.   Nakoniec povedal, že nemieni privoliť ani na ten, ani na onen ich   návrh.
    </tei:p>
    <tei:p>
     A vtedy staručký mufti siahol do jedného vrecka svojej feredže,   vytiahol stade šatôčku a plný žiaľu i ľútosti zakryl si ňou oči.   Druhou rukou potom vyňal z iného vrecka zopár drahokamov so   slovami:
    </tei:p>
    <tei:p>
     „Vezmi, vezmi si teda túto zaslúženú mzdu, odpusť mi všetko, čím   som sa proti tebe prehrešil, a ži šťastne!“
    </tei:p>
    <tei:p>
     René si nechcel vziať podávané drahocennosti, dokiaľ mu Hadixa   očami nenaznačila, aby to prijal, a pritom povedala:
    </tei:p>
    <tei:p>
     „I ja som ti vlastnými rukami pripravila dačo na pamiatku. No   teraz choď na svoju hospodu a vychystaj sa na cestu, potom po teba   pošlem, aby sme sa mohli rozlúčiť.“
    </tei:p>
    <tei:p>
     Keď odišiel, zhovárala sa o jeho cnostiach s muftim. Ale napokon   sa i ten smutne pobral do svojich komnát, potom sa znovu začala radiť   s verným janičiarom. Všetko si ešte raz dobre rozmyslela, dômyselne   rozvážila a keď sa prišiel René odobrať, povedala mu:
    </tei:p>
    <tei:p>
     „Milý môj, rozhodla som sa utiecť nie rovno z Káhiry.
    </tei:p>
    <tei:p>
     Na ceste priamo z tohto mesta bol by si ma mohol sprevádzať aj ty.   No ja som sa chcela vypýtať do kúpeľov vzdialených odtiaľto na pár   míľ, a iba až stade utiecť nočnou hodinou. Takýto postup mi narádzala   rozvaha, pretože keby muftim vyslaní služobníci zbadali moju   neprítomnosť, iste by ma hľadali len v Káhire, že som ta odišla. Ale   keby ma tam nenašli, nevedeli by, kam sa obrátiť. A tak, neohrozovaná   ich prenasledovaním a zaopatrená všetkým potrebným, bola by som sa s   tebou určite zišla. No akože by si bol mohol tak verejne odísť z   mesta spolu so mnou, aby to nevzbudilo nebezpečné podozrenie? Ako by   si bol mohol čo len určitý čas bývať so mnou v kúpeľoch proti   nezmeniteľným obyčajam nášho pokolenia, posúď sám. Potom mi dáš   akiste za pravdu, ak som v predchádzajúcom našom rozhovore povedala,   že je to nemožné.
    </tei:p>
    <tei:p>
     Ale ty — aby som povedala, ako je — nástojíš na svojom jedine   preto, aby sa všetka zásluha za môj príchod i privezenie k vám   pripísala iba tebe. Dobre teda, nech je podľa tvojho. O jedno ťa však   prosím (a tu ho panna predsa len oklame), nevysvetľuj si zle, keď ma   tu už nenájdeš. Ak ťa nebudem čakať, pokladaj to radšej za   obozretnosť a múdru opatrnosť, lebo takýto postup si môžu vynútiť   nevyhnutné okolnosti alebo úspešnejšie dosiahnutie nášho zámeru. Ak   tu budem, ticho a čo najobozretnejšie mi oznámiš svoj príchod, aby sa   všetko odohralo bez vedomia ostatných. Potom odídeme spolu aj s týmto   janičiarom, ktorého ešte ako chlapca uchytili kdesi v tamtých   krajoch, a preto dosiaľ si na nás neprivykol. Tajne vždy žialil za   svojimi rodnými, a preto nám v onom nešťastí tak verne slúžil a   vystavoval svoj život nebezpečenstvu, že pochopil náš cieľ a spolu s   nami túžil dostať sa na slobodu.“
    </tei:p>
    <tei:p>
     Janičiari či jenišeri sú príslušníci pešieho vojska a nad všetkých   natoľko vynikajú váženosťou i silou, právami a odvahou, že sa neraz   podoberú zvrhnúť alebo zabiť pašov, na čo je nemálo príkladov, takže   sa ich všetci boja, i sám sultán. Došlo to až tak ďaleko, že ak   daktorý začne proti niečomu šomrať, ihneď sa zíde galip diván a bez   odporu vyhovie všetkým ich požiadavkám. Oblek majú dlhý až po päty,   hlavu si pokrývajú šatkou upravenou na spôsob rukáva, či skôr podoby   našej kučmy, na ktorú si pripínajú perlami vykladané strieborné pero.   Spočiatku ich bývalo iba dvanásťtisíc, no teraz ich je až   štyridsaťtisíc, roztrúsení sú kde-kade, časť pri sultánovi, časť u   pašov a iných kniežat. V čase vojny schádzajú sa pod svoje zástavy a   nastupujú, kde ich najväčšmi treba, kde hrozí najväčšie   nebezpečenstvo. Keď ich nepriateľ premáha, ostatné vojsko upadá do   zúfalstva.
    </tei:p>
    <tei:p>
     Túto vojenskú silu tvorili kedysi samí rodení kresťania, už ako   malých chlapcov pripravovali ich na túto úlohu. Pašovia v celej   sultánovej ríši mali rozkaz odobrať každému kresťanskému obyvateľovi   tretieho či štvrtého syna ešte v detských rokoch, takýchto teda,   alebo ktorých zajali vo vojne, či akýmkoľvek iným spôsobom pochytali   v cudzích krajoch, všetkých dopravili hromadne do Stambulu. Tam si   najkrajších z nich vybral najprv sultán pre svoje služby aj na   páchanie sodomie, ostatných — najmä u ktorých predpokladali mocný   vzrast — dal rozdeliť medzi mohamedánskych poddaných, aby ich   vychovali vo svojom náboženstve a vycvičili aj telesne. Takéto deti   mali ťažký život: Jedlo plané, robota — ako rástli — zo dňa na deň   čoraz tvrdšia a ťažšia. Keď vyrástli na mládencov, vracali sa späť k   najvyššiemu pánovi a ten potom zapĺňal nimi vo vojsku slabiny, miesta   po nevládnych alebo padnutých. Muselo to byť veľmi žalostné, ak títo   ľudia neraz vpadli do rodného kraja, odkiaľ ich uniesli, bojovali   proti vlastným rodičom, ktorí ich vypestovali, a vraždili tým   nemilosrdnejšie, čím väčšej ukrutnosti ich naučili vychovávatelia.   Veru málo bývalo takých, ktorí by sa pamätali, skadiaľ pochádzajú, a   chceli sa ta navrátiť, lebo — ako vieme — požívali veľkú úctu, moc i   práva a hmotne mali dobre zabezpečený celý život.
    </tei:p>
    <tei:p>
     Aj teraz majú všetci dobré príjmy, ujde sa im mnoho darov a odmien   či kadejakých iných výhod, ale už máloktorí z nich sú pokrstení. V   našich časoch sa táto služba i s dôchodkami dedí, obyčajne prechádza   z otcov na synov.
    </tei:p>
    <tei:p>
     René dostal teda krátke ponaučenie, ako sa má zachovať, až príde,   v ostatnom sa panna spoľahla už na jeho dômysel. No potom ho ešte   dlho musela prehovárať a prosiť, kým ho presvedčila, že sľúbený dar   je skutočne od nej. A keby aj pochádzal z otcovho bohatstva, mufti by   veru ani nepocítil jeho stratu, a keby aj pocítil, za takýchto   okolností môže si aj bez jeho vedomia vziať z domu toľko, koľko   potrebuje na svoje živobytie. Keď ho teda naostatok predsa len   horko-ťažko prehovorila, aby schoval do vrecka akúsi malú škatuľku,   rozlúčili sa a zaželali si veľa šťastia. Môžeme si predstaviť, ako sa   obaja rozplakali, ako zalamovali rukami a nevládali vypovedať súvislú   vetu, keď si pomysleli, že ich môže postihnúť storaké nešťastie,   ktoré ich rozlúči naveky! René sa viac ráz poberal preč, neraz ho aj   panna pobádala na odchod, no vždy sa vrátil či už sám, alebo Hadixa   ho zavolala ešte na slovíčko, až im napokon oznámili, že loď každú   chvíľu odpláva a čakajú už len na Reného. Až potom odišiel bez   jediného slova ako nemý a slepý. Vonku ho obkľúčili vojaci a   odprevadili až na určené miesto, lebo Káhirčania chceli aj jeho   spoznať ako Hadixu, nuž boli obavy, aby ho nepostihla dajaká nehoda   či už od prejavov lásky, alebo hnevu davov, že nechce ostať v   meste.
    </tei:p>
    <tei:p>
     Okno na panninej svetlici bolo obrátené zrovna tak, že mohla z   neho ďaleko sledovať loď, ktorá odchádzala na šíre more. Oprela sa   teda v ňom na svoje zmeravené lakte a za žalostného plaču, vzdychania   i bolestného tlkotu srdca, že prevýšilo aj Byblitine útrapy,   vyprevádzala drahého mladíka, kým jej nezmizol z očú. Podobný žiaľ sa   zmocnil aj Reného, keď už nerozoznal muftiho dom a potom sa zlialo   celé mesto do jediného klbka, až sa mu napokon z veľkej vzdialenosti   pred očami všetko rozplynulo.
    </tei:p>
   </tei:div>
   <tei:div type="chapter">
    <tei:head>
     René sa navracia do vlasti. Šťastné   stretnutie rodiny. Dobrodružný Hadixin útek za Reném
    </tei:head>
    <tei:p>
     Cestu mal dobrú, šťastlivú, lenže pridlho trvala. Majiteľ lode sa   totiž náročky a bez vážnejšej príčiny bavil po kadejakých mestách, a   keď chcel René prestúpiť na inú loď, ktorá by sa rýchlejšie plavila —   nedovolil mu, lebo sa vraj zaručil, že ho naisto privezie až domov,   čo chce dodržať do poslednej litery. A so súhlasom Araba koptického   náboženstva doviedol so sebou aj onú ženu, ktorá ho vtedy zachránila   pred otrávením. Keď ju Don Varlet zazrel prekračovať prah, ihneď   vyskočil zo stoličky, bežal jej v ústrety a skôr než by privítal   Reného, hodil sa jej okolo krku s volaním:
    </tei:p>
    <tei:p>
     „Ach, ty si to, moja najdrahšia, alebo iba tvoj duch?! Neklamú ma   oči, keď ťa vidím, neklamú ma ruky, keď sa ťa dotýkam, keď ťa   objímam?!… Môžem veriť, naozaj môžem veriť svojim zmyslom?… Prizri   sa,“ obrátil sa k prítomnému kádimu, „dobre sa prizri, či je to ona,   ktorú si odviedol z ostrova a potom ju po pôrode odovzdal inému.   Obzri si ju a dosvedč mi, lebo ja som celý vo vytržení!“
    </tei:p>
    <tei:p>
     Kádi pristúpil bližšie a sústredene sa jej zadíval do tváre, potom   im padol k nohám, Don Varletovi prikývol hlavou, že je to skutočne   ona, a obidvoch skrúšene prosil o odpustenie svojej viny.
    </tei:p>
    <tei:p>
     Vtedy sa Don Variet spýtal Reného:
    </tei:p>
    <tei:p>
     „Kdeže si ju našiel, ty moja opravdivá krv, skutočný môj syn a nie   chovanec, kde si na ňu natrafil, akým zázrakom si k nej prišiel a   doviedol ju sem, keď som ťa už oplakal?“ No keď René od veľkého   prekvapenia nemohol vydať zo seba ani slovo, Don Varlet ju znovu   objal: „Povedz mi teda ty, rozkoš moja, za ktorou som toľký čas želel   a ustavične ju oplakával, no nikdy som ju nemohol oželieť, ani   dostatočne oplakať — povedz mi, prečo si sa skôr nenavrátila a   nepotešila ma v opustenosti vdovca? Či si chcela, ale nevedela si o   mne, alebo si vedela, ale nechcela, či si aj vedela, že žijem, a   chcela sa ku mne i vrátiť, no bránilo ti azda väzenie?“
    </tei:p>
    <tei:p>
     Keď ju trochu popustilo prvé pohnutie, ktoré ju zasiahlo tak   nečakane a prudko, že ani ona nevládala nič povedať, napokon sa   ozvala:
    </tei:p>
    <tei:p>
     „Nebránilo mi nijaké väzenie, drahý môj muž, na nič podobné ani   nepomysli. Dostala som sa k statočnému človekovi, u ktorého sa mi   nestala ani najmenšia krivda, ani mi tam nik neublížil. Hneď   spočiatku mi preukázal veľké milosrdenstvo, lebo ma vyliečil z ťažkej   choroby, do ktorej som upadla po nesmiernych útrapách, a odvtedy sa   ku mne správal vždy tak, že ani otec nemohol byť lepší na dcéru.   Prečo bol taký? Hoci som sa ho prekvapená neraz aj spytovala, neviem   veru. Keď som mu rozpovedala svoj nešťastný osud a spomenula i tvoje   meno, povedal iba toľko, že kedysi dobre poznal nejakého Don   Varleta.“
    </tei:p>
    <tei:p>
     „To musel byť môj otec,“ prerušil ju Don Varlet, „pre ktorého ti   preukazoval priateľstvo, lebo si pamätám, že bol niekoľko ráz za   obchodom v Káhire, a odtiaľ zas chodil k nám istý človek gréckeho   náboženstva a býval u nás. Otec mi pripomínal, aby som s tým   Káhirčanom taktiež udržoval priateľstvo, ak sa dám podobne i ja na   kupectvo. Nech sa už pre čokoľvek zachoval k tebe tak dobrotivo, moja   najvernejšia láska, nech ho boh požehná a my sa mu pousilujeme   odvďačiť.“
    </tei:p>
    <tei:p>
     „Často mi vravieval, často ma nabádal,“ pokračovala opäť, „aby som   sa vrátila k priateľom, ak chcem, ak mi u nich dačo nevyhovuje, že sa   postará o moje bezpečné dopravenie až domov. Ale čože ma mohli lákať   priatelia, keď som stratila teba?… Netúžila som po nijakej poteche,   ak si mi ju nemohol poskytnúť ty, v čo som vtedy veru mohla neveľmi   dúfať a ťažko veriť. Veď som ťa musela opustiť ťažko zraneného   uprostred boja, v ktorom si mohol utŕžiť ešte nové a smrteľné rany.   No posilňovala ma akási až slepá nádej, že si sa zachránil, a   neprestajne som sa na teba vypytovala každého, čo ta prišiel, ale   nikdy som sa nedozvedela ani len najmenej. A kto mi o tebe povedal,   komu sa treba poďakovať preto za môj príchod, je tento mladík… Ale   ako ho môžeš volať svojou krvou a opravdivým synom?“ pustila sa zrazu   do veľkého plaču. „Azda si sa nedopustil toho, čo som ja mohla skôr   urobiť s čistým svedomím, keďže som bola presvedčená o tvojej smrti   väčšmi než ty o mojej? Vari si sa v pochybnostiach, či žijem alebo   som umrela, oddal s inou i proti prikázaniu? Och, ja nešťastná — ak   je to pravda!“
    </tei:p>
    <tei:p>
     „Skutočne je to môj syn,“ odpovedal Don Varlet, „veď prizriže sa   mu lepšie i ty, láska moja, či nie je aj tvoj.“
    </tei:p>
    <tei:p>
     Hľadela síce na neho, ale mlčala…
    </tei:p>
    <tei:p>
     „Pozri teda,“ vravel Don Varlet a ukázal na Fatimu, „pozri na túto   pannu a povedz, či v nej nepoznávaš svoju dcéru.“
    </tei:p>
    <tei:p>
     Obrátila na ňu svoj zrak a hneď ju objala so slovami:
    </tei:p>
    <tei:p>
     „Toto je skutočne moja podoba i ozajstný plod môjho života!“
    </tei:p>
    <tei:p>
     „A tento,“ povedal Don Varlet, „ponáša sa na mňa, máme spoločné   črty v tvári a zamiloval som si ho preto i neznámeho po únose a   podivuhodnom stretnutí, keď som ťa hľadal po svete. Je to brat tejto   tvojej dcéry, o ktorej sa dozvedel a vybral sa po ňu, pričom doviedol   aj teba. No najskôr to môže potvrdiť tento mohamedán,“ odvolával sa   na kádiho, „ktorý nepochybne najlepšie pozná všetky udalosti, lebo u   neho si porodila dvojčatá, on ti ich odobral a komu ich odovzdal, s   tým sa neustále stýkal — nuž a nemá príčiny, aby klamal. Znovu si ho   teda obzri dôkladnejšie, možno má dajaký znak, podľa ktorého ho   spoznáš a prijmeš za syna, ako som ho prijal i ja.“
    </tei:p>
    <tei:p>
     Vtedy sa jej René preukázal tým istým znakom ako Fatime v   Tripolise, na čo ona vykríkla:
    </tei:p>
    <tei:p>
     „Ach, ani som si nezaslúžila od nebies toľko radosti!“ a bola by   padla horeznačky, keby ju neboli prichytili. Podobné čosi stalo sa v   poslednom čase neraz i Fatime, Van Stiphoutovi, Don Varletovi aj   Renému, a tomuto poslednému iste častejšie než ostatným, najmä   keď…
    </tei:p>
    <tei:p>
     Boli ešte pod prvým dojmom tohto nečakaného stretnutia, nijako sa   nevedeli dosýta vynačudovať, že sa takto zišli, vzájomnému objímaniu   nebolo konca-kraja — rodičia nepúšťali z náručia deti a deti zasa   rodičov, navzájom sa skrápali slzami radosti, vo vytržení odtŕhali sa   od seba a opäť pribiehali jeden k druhému — keď zo susednej   miestnosti vošla Hadixa spolu i s janičiarom. Bola pekne pristrojená,   tvár jej žiarila krásou a veselosťou, akoby ju nikdy neboli postihli   nijaké útrapy, a lahodný krok jej nepomýlila ani náhla slabosť, čo   jej udrela do nôh. Najprv sa uklonila všetkým prítomným, ako sa tam   už naučila, potom s roztomilým úsmevom pristúpila k Renému a   osobitným úklonkom ho privítala celá natešená, že sa šťastlivo   vrátil.
    </tei:p>
    <tei:p>
     Keby premenu na Reného tvári bol spôsobil strach a nie radostné   užasnutie, Hadixu bolo by treba pokladať za Medúzu, lebo priam tak   zbledol, zmeravel a skamenel ako všetci tí, čo zazreli ohavnú podobu   Medúzy, ktorá mala na hlave miesto vlasov hady. A k sebe prišiel až   po dlhej chvíli, aj to iba pomocou všelijakých liekov, ktorými ho   priviedli k životu. Vtedy pozrel na ňu a povedal:
    </tei:p>
    <tei:p>
     „Nesklamalo ma teda moje tušenie — ako teraz jasne vidím, že sa ti   predsa podarilo uskutočniť, čo si chcela — ktoré vo mne skrslo na   lodi, keď sa jej majiteľ zbytočne bavil kadekde a nástojil, že ma   osobne musí dopraviť až sem… Nuž stalo sa ti po vôli, zvíťazila   si!“
    </tei:p>
    <tei:p>
     „Skutočne ja som zapríčinila,“ ozvala sa panna, „že ste sa plavili   tak dlho. Postarala som sa, aby som tu bola skôr než ty a nemusel si   sa opäť vystaviť nesmiernym nebezpečenstvám proti mojej vôli. Lebo —   ako sa iste pamätáš — chcela som sa tvojou stať vlastným pričinením,   aby si pre mňa nemusel utrpieť nijakú škodu, a nevedela som sa   zmieriť s tým, že by som mohla žiadať od teba nielen takú námahu a   kvôli mne podstúpený storaký strach, ale aj tvoju ochotu, že to   všetko vďačne pretrpíš. A preto sa mi vždy zdalo, že v odchode spolu   s tebou sa skrýva viacej nebezpečenstva, než keď sa vyberiem sama, ak   aj nie viacej, nuž aspoň toľko, ako keď odídem sama. Aby sme teda   nezahynuli obaja — keby sa tak už malo stať — obetovala som sa za   obidvoch. Neodsudzuj ma, lebo aj ty si v našom spoločnom nešťastí —   ako dobre vieš — obetoval za mňa svoju lásku. Ak som sa v dačom z   veľkej horlivosti previnila, odpusť mi,“ prosila so zopätými rukami,   „odpusť a tú, za vyslobodenie ktorej bol si ochotný položiť život,   teraz neodvrhni, neodožeň od seba, lež ju prijmi, keď ti ju už bez   vlastného pričinenia darovalo samo dobrotivé nebo!“
    </tei:p>
    <tei:p>
     „Isteže,“ povedal na to René, „ty máš pravdu. Nuž ako by som ťa   mohol neprijať, ako by som smel spáchať takú do neba volajúcu krivdu   a odvrhnúť ťa alebo odohnať?! Lež ako ti môžem teraz dostatočne   preukázať lásku, keď si mi to znemožnila?“
    </tei:p>
    <tei:p>
     „Preukázal si ju už dosť výrazne,“ odvetila Hadixa. „A keby si bol   kvôli mne preplával aj sto ráz more i Níl, nedala sa už lepšie   preukázať, ani vyznať. Lebo akýže je rozdiel medzi takou či onakou   smrťou? Veď chcel si ju — prepáč, že toľko to opakujem — pre mňa   podstúpiť.“ A znovu mu pripomenula jeho premyslené podujatie, ktorým   ju chcel po svojom usmrtení zachrániť životu, čo pokladala za   neodškriepiteľný prejav veľkej lásky. Potom mu naširoko rozpovedala,   čo urobila s jeho listom, ako sa postarala, aby ho pri nej našli až   po jej smrti a poslali ho aj pašovi do Tripolisu; ako ho napokon pred   odchodom doplnila a nechala v Káhire, aby sa to dozvedel i mufti.
    </tei:p>
    <tei:p>
     „Ach, Hadixa, ty si celá Juno, Diana, Venuša, Palas Aténa!“ dodal   René a sadol si vedľa nej.
    </tei:p>
    <tei:p>
     Potom si zaradom všetci vzájomne rozprávali svoje príhody, a čím   boli strašnejšie a smutnejšie vtedy, tým väčšiu radosť prežívali   teraz pri ich spomienke. Iba kádi sa netešil, ba znepokojovali ho   veľké obavy, lebo videl, že sa dostal práve k tým ľuďom, ktorých   rodinu tak poroztŕhal a zapríčinil im toľko nešťastia — kým ho   nezačali všetci rad-radom utešovať. A prvá sa mu prihovorila   pani:
    </tei:p>
    <tei:p>
     „Dobrý človek,“ vravela, „prehrešil si sa len tým, že si pomáhal   svojim druhom pri tom, keď nás zajali, a tak sa zúčastnil na ich   zločine. Čo nasledovalo potom, za to sa na teba nehnevám, ba skôr ti   z celého srdca ďakujem, lebo viem, že nikto z tých ostatných nebol by   zaobchádzal so mnou podobne. Uniesol si ma síce pre seba, ale keď si   sa presvedčil, že vôbec nemienim vyhovieť tvojej prosbe, nepokúšal si   sa dosiahnuť svoju túžbu násilím, čo je u vás neslýchané, a preto tým   chvályhodnejším príkladom. Čo si nedocielil podobrotky rečami,   nechcel si získať silou-mocou a potom si ma nevydal do rúk svojich   súvercov, lež človeka, ktorého statočnosť som už zaslúžene   vychválila. A že si mu moje dietky neodovzdal spolu so mnou, aj to ti   možno odpustiť, lebo si ich už predtým komusi daroval — keď si ešte   dúfal v získanie mojej náklonnosti — a potom pri mojom odoslaní   nemohol si ich pýtať späť. Nech už vtedy bolo akokoľvek, mne stačí,   že ich teraz vidím pri sebe, a ty nemaj nijaké obavy.“
    </tei:p>
    <tei:p>
     Po matke prehovorila Fatima:
    </tei:p>
    <tei:p>
     „Že som sa stade vyslobodila, musím v podstate ďakovať   predovšetkým jemu, lebo bez neho nebola by som sa mohla tak bezpečne   zhovárať s ľuďmi z týchto krajov, nebola by som zatúžila dostať sa   sem, ani braček René by sa nebol o mne dozvedel prostredníctvom Van   Stiphouta, nebol by mi oznámil svoj príchod a nebol by ani prišiel. A   hoci by to bol z preveľkej lásky voči mne aj urobil, ako by sa dostal   ku mne, keby mu to nebol umožnil kádi? Ako by sa dohovoril so mnou o   svojom predsavzatí? Akože by ma bol mohol získať pre útek až natoľko,   že som sa pevne rozhodla utiecť a podstúpiť hocaké nebezpečenstvo aj   potom, keď som Reného pokladala za mŕtveho a korisť rýb?“
    </tei:p>
    <tei:p>
     Po Fatime chválil kádiho ako dobrodinca René a pritom sa ho viac   ráz opýtal, čo by bol urobil, keby ho bol nejako spoznal.
    </tei:p>
    <tei:p>
     Napokon sa ozval Don Varlet a takto povedal:
    </tei:p>
    <tei:p>
     „Nech sa mi už hocičo prihodilo, nič sa nestalo bez dopustenia či   úmyslu bohov. O všetko som prišiel, keď som sa zo Salena sťahoval na   nové miesto do Benátok — a všetko sa mi zas vrátilo. Dedičstvo i   majetok, čo mi odňali piráti, dostal som po tej bitke na ostrove späť   aj s úrokmi za rany, lebo kupci po víťazstve každému väzňovi   zbojníkov vrátili ulúpené imanie a čo z ukoristených pokladov ešte   zvýšilo, to rovnako podelili medzi seba a nás. Nepochybne najväčší a   najdrahší môj poklad — moja manželka bola až dosiaľ nezvestná, ale   teraz čože mi chýba?! Mám aj najdrahšie zálohy našej lásky — syna i   dcéru, nuž mám všetko na svete… A tebe, dobrý človek, za dobrodenie,   ktoré si preukázal mojim trom najmilším i mne štvrtému — lebo si ma   odniesol z miesta, čo som sa dozvedel až tu od teba, kde ma akiste   čakala smrť, ošetril si mi rany, takže sa onedlho zahojili, a   zaopatril si ma i potrebnými prostriedkami na vyživenie — za toto   dobrodenie ti sľubujem vo svojom dome a pri svojom stole stály   chlieb…“ Potom objal a začal bozkávať Van Stiphouta, pričom vravel:   „A ty si žiadaš akú odmenu za svoju preveľkú lásku, o akej nechyrovať   ani medzi krvnou rodinou a bez ktorej by sme tu neboli takto pospolu?   Môžem sa ti vôbec primerane odslúžiť? Nuž uznávam, že sa ti nemôžem!   Ale aj tak prejav svoju žiadosť a nech to bude čokoľvek, ochotne a   naskutku ti vyhoviem.“
    </tei:p>
    <tei:p>
     „Na všetko som sa podujal z úprimnej lásky, a nie za odmenu,“   odpovedal Van Stiphout.
    </tei:p>
    <tei:p>
     Po istom čase, keď sa opäť všetci zišli, zmienil sa Don Varlet o   svadbe svojich detí. Prvej sa na to spýtal Fatimy a ona mu   odvetila:
    </tei:p>
    <tei:p>
     „Ja nechcem nikoho iného — pravdaže, so súhlasom rodičov a ak ma   on neodmietne — iba svojho záchrancu.“
    </tei:p>
    <tei:p>
     Všetci sa zasmiali a Fatimina tvár zakvitla farbou ruže, lebo Van   Stiphout bol kňaz. René jej chcel pomôcť a povedal:
    </tei:p>
    <tei:p>
     „Môj učiteľ sa iste podvolí a bude s tým súhlasiť.“
    </tei:p>
    <tei:p>
     Van Stiphout nevravel nič, iba rozcítene pozrel na Reného.
    </tei:p>
    <tei:p>
     Potom sa Don Varlet obrátil k Renému, ale nestačil ešte ani ústa   otvoriť, keď ho syn predišiel:
    </tei:p>
    <tei:p>
     „Drahý otecko, ja síce nepatrím medzi tých, čo si neústupčivo   vtĺkli do hlavy, že im akási božia vôľa určila vyvoliť si len istý   stav, a ak ju nepočúvnu, inde nielenže nebudú môcť, ale ani nemôžu   dosiahnuť spásu. Keby aspoň presvedčili o tom, čo tak dôverčivo,   ochotne a smelo rozchyrujú, keby reči svoje vysvetlili a potvrdili   dajakým písomným alebo ústnym svedectvom, vtedy by bol nepochybne   bláznom a hoden podobného trestu, o akom tamtí vravia, ktokoľvek by   im neveril. Ale môže čo len trochu rozumný človek uznávať za   pravdepodobnosť, tým menej za svätú pravdu takéto prázdne reči a   slová, ktoré okrem samého zvuku a zbytočného strašenia hlúpejších   nemajú inú silu? Akoby sa božia milosť musela správať podľa názorov a   tvrdení spomínaných ľudí alebo takých či onakých okolností, akoby   človek preto, že nevstúpi medzi ich vychválenú spoločnosť, nijako   nemohol ani len chcieť dobre konať a vyvarovať sa zlého.
    </tei:p>
    <tei:p>
     Zavše môže boh — veď kto sa opováži neuznávať jeho všemohúcnosť? —   niekomu zjaviť svoju vôľu: Žiadam a rozkazujem ti, aby si mi slúžil   takto a medzi týmito rehoľníkmi. No kým túto jeho veľkú milosť a   lásku dakto naozaj nezakúsi, kým toto zázračné napomenutie nezačuje,   môže a musí veriť, že v každom stave dosiahne vytúžený cieľ, pravda,   s tým rozdielom, že niekde si svoju mzdu a odplatu vyslúži ľahšie,   inde zasa s väčšou či menšou námahou. A tu si musí prv rozvážiť, či   chce a môže trpieť viacej; jeho povinnosťou je presvedčiť sa najprv,   kde sa koľko a aké bremená vyžadujú, a či svojou povahou i   prirodzenými silami obstojí a neklesne pod nimi.
    </tei:p>
    <tei:p>
     Milí rodičia, keď ste mi už dali život, nepochybne si želáte a   chcete, aby som sa v ňom držal statočne. Dovoľte mi teda, aby som si   sám vybral povolanie, lebo by sa mohlo stať — ak by ste ma vy   prinútili na dajaké a neskôr by som bol s ním nespokojný — že by sa   vám pripísala príčina mojej nespokojnosti. Vašu radu si vypočujem so   synovskou poslušnosťou, no ak sa podľa nej predsa len nebudem   správať, nemajte mi za zle, pretože ja už určite lepšie než ktokoľvek   iný posúdim svoje záľuby, sily a náklonnosti.“
    </tei:p>
    <tei:p>
     „Pravdu máš, syn môj,“ povedal na to Don Varlet, „ale prečo si   potom sklamal túto milú osôbku?… No aby si vedel, že ťa nemilujem   slepou láskou, na ktorú je toľko príkladov, a hoci ťa mám jedného   jediného, rob a postupuj, ako pokladáš pre seba za najlepšie.   Obstarám ti mužov z každého stavu — budeš mať vychovávateľa, mnícha i   takého, ktorého povolaním je vyučovanie našej viery, nech ti teda   vysvetlia svoje ťažkosti aj výhody.“
    </tei:p>
    <tei:p>
     „Nie, otče,“ odvetil René, „ja si nechcem iba vypočuť nejaké   príkazy a zákazy, dokonalé poznanie vyžaduje aj vidieť, ako… Slovom,   chcem zasa odísť a na mnohých miestach a na vlastné oči medzi nimi   sledovať, ako vstupujú do svojho stavu a rastú v povolaní, aké sú   medzi nimi rozdiely a všetky ostatné veci.“
    </tei:p>
    <tei:p>
     Hoci Hadixa nerozumela každému slovu, predsa pochopila zmysel   celej tejto reči a hneď sa jej zmocnili mdloby. René k nej zaraz   priskočil a volal:
    </tei:p>
    <tei:p>
     „Nie je pravda, že som ťa oklamal, ako mi vyčíta otecko, veď ak aj   chcem ísť na skusy medzi svetských kňazov a rehoľníkov, neznamená to,   že sa musím stať jedným alebo druhým a obliecť si biely či dajaký   inakší habit…“
    </tei:p>
    <tei:p>
     Keď ju potom prebral, dlho jej čosi hovoril celkom pošepky,takže   ostatní nepočuli nič, až naostatok Hadixinu otázku:
    </tei:p>
    <tei:p>
     „Čo sú to za osoby, tie mníšky?“ A ešte dodala: „Ja sa ani   nemôžem, ani nechcem protiviť tvojej vôli a mienke.
    </tei:p>
    <tei:p>
     Presvedčíš sa však, že som ti ostala verná a okrem teba som   netúžila za nikým.“
    </tei:p>
    <tei:p>
     René sa nato prihovoril Van Stiphoutovi:
    </tei:p>
    <tei:p>
     „A ty ma neopusti, dokonči svoje pôsobenie, kým sa nenaplní zmysel   môjho mena a nestanem sa opravdivým Reném — znovuzrodeným, čo bude   tvojou nehynúcou zásluhou.“
    </tei:p>
    <tei:p>
     V Dolnom Dubovom 14. júna 1784.
    </tei:p>
   </tei:div>
  </tei:body>
 </tei:text>
</tei:TEI>
